注
産后乳汁不行因去血过多血少不行者宜四物汤加花粉王不留行木通猪蹄熬汤煎药服外用葱白煎汤时时淋洗乳房以通其气

産后乳汁不行因瘀血停留气衇壅滞者其乳必胀痛宜用涌泉散即白丁香王不留行花粉漏芦僵蚕猪蹄汤煎服也

産后乳汁暴涌不止者乃气血大虚宜十全大补汤倍用人参黄耆若食少乳多欲廽其乳者宜兔懐散即红花归尾赤芍牛膝也若无儿食乳欲断乳者用麦芽炒熟熬汤作茶饮之

妇人乳房忽然红肿坚硬疼痛増寒壮热头痛者此欲成乳痈也若乳儿之时乳被儿口中气吹以致乳管不通结核者名曰吹乳更有乳内结核如围棋子不肿不痛但坚硬不散日久内溃者谓之乳岩其证甚凶若乳头生小细疮痛者为妬乳若瘀血上攻乳房忽然细小下垂长过于腹此名乳悬惟産后有之

乳痈乃阳明厥隂二经风热壅盛初起宜服消毒饮即青皮白芷当归柴胡浙贝母僵蚕花粉金银花甘草节也若兼增寒壮热者加荆芥防风𦍑活独活以觧散之若服后不消其脓已成者宜加皂角刺穿山甲以穿发之若溃后气血虚者宜益气养荣汤培补之他如溃久脓清不敛又须急服大剂参耆桂附矣

吹乳结核不散者当早消之久则成痈宜用栝蒌散即栝蒌实乳香没药当归甘草酒熬服也若服后不散者加皂角刺名立效散脓成者溃未成者消外用南星半夏僵蚕白芷皂角刺草乌为末用葱汁合蜜调敷

乳岩之证初起结核如围棋子大不痛不痒五七年或十馀年从内溃破嵌空玲珑洞窍深䧟有如山岩故名乳岩皆縁抑郁不舒或性急多怒伤损肝脾所致宜速服十六味流气饮其方即当归白芍人参黄耆川芎防风蘓叶白芷枳殻桔梗甘草㯽榔乌药厚朴官桂木通外以木香生地捣饼以热器熨之且不时以青皮甘草为末煎浓姜汤调服戒七情逺荤味觧开郁怒方始能愈若溃后久不愈惟宜培补其气血或十全大补汤八珍汤归脾汤选用之

乳头生疮谓之妬乳宜鹿角散敷之即鹿角甘草为末鸡子黄调铜器内炙敷之内服连翘散即防风升麻元参白芍白敛射干芒消大黄甘草杏仁也若産后瘀血上攻两乳细长下垂过腹者谓之乳悬宜浓煎芎归汤不时饮之以其馀药薫鼻则瘀散乳即上升如不上者更以萆麻仁捣贴顶心収即去之

妇人子戸肿胀坠痛及两抝疼痛者谓之●痃乃肝心二经火盛湿热下流所致宜服龙胆泻肝汤其方即导赤散生地木通甘草冄加车前子泽泻黄芩当归黑栀子龙胆草也若因中气素虚下䧟重坠者用补中益气汤以升举之外用蕲艾防风大㦸熬汤薰洗更以枳实陈皮二味为末炒热腾之其肿自消而痛自定也

妇人隂中作痛名小戸嫁痛痛极往往手足不能伸舒由郁热伤损肝脾湿热下注所致宜内服逍遥散加丹皮栀子外以四物汤料合乳香捣饼纳隂中其痛即定

妇人隂痒多因湿热生虫甚则肢体倦怠小便淋漓宜服逍遥散龙胆㵼肝汤外以桃仁研膏合雄黄末鸡肝切片醮药纳戸中其虫一闻肝腥皆钻肝内吮食将肝提出其病即愈

妇人隂挺或因胞络伤损或因分娩用力太过或因气虚下䧟湿热下注隂中突出一物如蛇或如菌如鸡冠者即古之●疝类也属热者必肿痛小便赤数宜龙胆㵼肝汤属虚者必重坠小便清长宜补中益气汤加青皮栀子外用蛇床子乌梅熬水薰洗之更以猪油调藜芦末敷之无不愈者逍遥散

妇人隂疮名曰䘌由七情郁火伤损肝脾气血凝滞湿热下注久而虫生虫蚀成疮脓水淋漓时疼时痒有若虫行少腹胀闷溺赤频数食少体倦内热晡热经候不调赤白带下种种证见宜分治之肿痛者用四物汤加柴胡栀子龙胆草若溃烂出水而痛者用加味逍遥散若重坠者用补中益气汤

妇人隂中有肉突出者名曰隂痔俗称茄子疾也流黄水者易治流白水者难治用乌头烧存性酽醋熬薰内服逍遥散补中益气汤归脾汤量其虚实酌而行之

妇人隂冷皆由风寒乘虚客于子脏久之血凝气滞多变他证且艰于受孕宜多服桂附地黄丸外以逺志乾姜蛇床子呉茱萸研细绵裹纳隂中日二易

妇人隂吹者隂中时时气出有声如榖道转矢气状金匮谓由榖气实胃气下泄用膏发煎即猪膏煎乱发服也导病従小便而出其法甚奥若气血大虚中气下䧟者宜十全大补汤加升麻柴胡以升提之

妇人每交接辄出血者由伤损心脾二经也宜用归脾汤加伏龙肝煎服或用千金方中桂心釡底墨二味为末酒冲服方寸匕自愈

金匮云妇人中风七八日续来寒热发作有时经水适㫁此为热入血室其血必结故使如疟状发作有时小柴胡汤主之此言邪热未尽值经来乘虚入于血室之间而潜蔵之故令血结而寒热有时如疟状也血室肝主之肝与胆为表里胆因肝受邪而病寒热故用小柴胡汤主之也加当归生地丹皮者所以清血分之热也

金匮云妇人伤寒发热经水适来昼日明了夜则谵语如见鬼状此为热入血室治之无犯胃气及上二焦必自愈也此言热虽入于血室然经行不断则热不留结勿谓谵妄遂以消黄犯其胃气刺伤荣血小柴和觧犯上二焦但俟其热随血去病必自愈伤寒论曰血自下下者愈此之谓也刺期门法

金匮云妇人中风发热恶寒经水适来得七八日热除衇迟身凉胸脇满如结胸状谵语者此为热入血室也当刺期门随其实而取之又云阳明病下血谵语者此为热入血室但头汗出当刺期门随其实而泻之濈然汗出者愈此二条一言适来即㫁血结在里为实证一言阳明病亦有热入血室但下血头汗出为不同故为热入血室亦由肝实故均谓当刺期门也不能刺者以清热行血汤治之其方即桃仁红花丹皮五灵脂生地甘草穿山甲赤芍也合四证观之大抵有寒热如疟之证方可用小柴胡否则或不药自愈或刺期门而清热行血以随其实而泻之此仲景心法也不得概以小柴胡治之也

妇人经水先闭后病肿者乃寒湿伤于冲任血壅经隧也名曰血分若先病肿而后经闭者乃土不制水水邪泛滥溢于皮肤也名曰水分血分难治水分易治二者须当详辨

血分肿乃血壅不行流于四肢故令浮肿此不必治肿但调其经经通其肿自消宜小调经散加红花丹皮牛膝治之

水分肿乃水饮内停膀胱之气化不行水溢皮肤故令浮肿经闭也此但宜治水水消肿退其经自通用茯苓导水丸治之

妇人七情内伤亏损心脾神无所护鬼邪干正魂魄不寕故夜梦鬼交独笑独悲如有对忤是其候也宜用归脾汤调辰砂琥珀末服之则志定心清魂魄安而无邪梦矣

千金方云咽中帖帖如有炙肉吐之不出吞之不下即所谓咽中如有炙脔也俗云梅核气盖因内伤七情外伤寒冷所致宜用金匮半夏厚朴汤主之即半夏厚朴苏叶茯苓生姜煎也

妇人血风疮证徧身起㾦㿔如丹毒状或痒或痛搔之则成疮由风湿血燥所致宜用加味逍遥散加黄连生地如疮结痂而愈复起白屑肌肤强硬者乃血少不润也宜服益气养荣汤

妇人忧思郁怒伤损肝脾或饮食不调损其胃气则湿热下注更被寒湿外邪所客则必两臁生疮外臁足三阳经尚属易治若生于内臁属足三隂经每多难愈初起红肿宜人参败毒散溃后脓水淋漓宜补中益气汤若更晡热是为隂亏宜兼服六味地黄九若食少体倦畏寒则为真阳不足宜服桂附地黄丸即六味地黄丸加肉桂附子也人参败毒散
足跟乃督衇发源之地足少隂肾经从此所过若三隂虚热则足跟疼痛宜用大剂六味地黄丸料煎服以峻补其真水若痛久不愈肿溃流脓者宜服八珍汤以大补其气血


按
