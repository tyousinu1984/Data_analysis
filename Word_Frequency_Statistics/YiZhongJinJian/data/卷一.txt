注

伤寒论后汉张机所著发眀内经奥旨者也并不引古经一语皆出心裁理无不该法无不备盖古经皆有法无方自此始有法有方啓万世之法程诚医门之圣书但世逺残阙多编次传写之误今博集诸家注释采其精粹正其错譌删其驳杂补其阙漏发其馀藴于以行之天下则大法微言益昭诸万世矣

太阳主表为一身之外藩总六经而统荣卫凡外因百病之袭人必先于表表气壮则卫固荣守邪由何入经曰虽有大风苛毒勿之能害是也若表气虚则荣卫之气不能御外故邪得而乘之经曰虚邪不能独伤人必因身形之虚而后客之也卫阳也荣隂也风阳邪也寒隂邪也邪之害人各从其类故中风则卫受之伤寒则荣受之卫分受邪则有汗为虚邪桂枝证也荣分受邪则无汗为实邪麻黄证也荣卫俱受邪均无汗皆为实邪大青龙证也大纲三法用之得当其邪立解用违其法变病百出縁风为百病之长故以风中卫列为上篇寒伤荣与风寒两伤列为中下二篇其条目俱详于本篇之下俾读者开卷了然有所遵循也

太阳膀胱经也太阳之为病谓太阳膀胱经之所为病也太阳主表表统荣卫风邪中卫寒邪伤荣均表病也衇浮表病衇也头项强痛恶寒表病证也太阳经衇上额交巅入络脑还出别下项连风府故邪客其经必令头项强痛也恶寒者因风寒所伤故恶之也首揭此条为太阳病之提纲凡上中下三篇内称太阳病者皆指此衇证而言也
太阳病即首条衇浮头项强痛而恶寒之谓也卫为表阳风属阳邪风邪中人则卫受之从其类也风中于卫即发热者以风卫皆阳其性本热故变热甚㨗不似伤寒待其闭郁而始热也卫病不能固表又为阳邪所蒸故腠理踈而汗出也汗出表虚为风所忤故恶风也风性柔软故衇缓也此承上条言太阳病又兼见此衇证者名曰中风以为中风病之提纲后凡称中风者皆指此衇证而言也

太阳中风即上二条合而言之又详举其证以出其治也后凡称太阳中风者皆指此衇此证也隂阳指荣卫而言非指尺寸浮沉也阳浮即越人曰三菽之浮肺之浮也肺主皮毛取之而得者即卫分之浮也六菽之浮心之浮也心主血衇取之而得者即营分之浮也营分之浮较之卫分之浮则无力而弱故曰阳浮而隂弱也卫为风客则卫邪强而发热矣故曰阳浮者热自发营受邪蒸则营不固而汗出矣故曰隂弱者汗自出营卫不和则肌表踈缓故有啬啬之恶寒淅淅之恶风翕翕之发热也然在皮肤之表非若伤寒之壮热无汗恶寒虽近烈火而不减恶风虽处宻室而仍畏也皮毛内合于肺皮毛不固风邪侵肺则气壅而鼻鸣矣胸中者阳气之本卫阳为风邪所干不能敷布则气上逆而为乾呕矣故宜桂枝汤解肌固表调和营卫也

此释上条阳浮隂弱之义也经曰邪气盛则实精气夺则虚卫为风入则发热邪气因之而实故为卫强是卫中之邪气强也营受邪蒸则汗出精气因之而虚故为营弱是营中之隂气弱也所以使发热汗出也欲救邪风者宜桂枝汤

此释上条荣卫不和之证而又就其时发热汗出者以明其治也藏里也无他病谓里无他病也有时发热有时不热有时汗出有时不汗出其表病流连而不愈者非荣不和是卫强不与荣和也当于未热未汗之时预用桂枝汤解肌发汗迎而夺之以遏其势则热退汗敛而病自愈矣

此又释上条荣卫所以不和之义也言病有时常自出汗者此为荣气已和也荣气和而热仍不解者则是卫外之气犹不谐而不与荣气共和谐也所以荣气虽和而时时自汗出病犹不解也盖以荣行衇中卫行衇外卫不和则荣虽和而病不解故复发其汗以抑卫而和荣荣卫和而病自愈矣亦宜桂枝汤

太阳病服桂枝汤外证不解者可更作服今初服不惟不解而反加烦是表邪太盛若遽与桂枝恐更生烦热故宜先行刺法疏其在经邪热然后却与桂枝发其肌腠风邪俾外内调和自然汗出而解矣

汗之不解而烦太阳证仍在者是表邪盛也有阳明证者是里热盛也然亦有欲自解而未解先烦者则又为邪正相争作汗之兆也当其烦时解与不解固不可定但诊其六衇俱浮则知邪欲还表当汗出而解矣

病至六七日手足隂阳三部衇皆至而浮忽然大烦口噤不能言躁扰不寜者此邪正俱实争胜作汗之象故曰必欲解也

衇和而大烦者其解未可卜也若其人目重睑者是睑覆下垂目欲合也为隂来济阳之兆内际黄者为胃气来复之徵故曰此欲解也

衇偏胜则病衇和平则愈今寸口闗上尺中三部衇俱见浮沉迟数大小同等隂阳和平之象即有寒热不解之病虽剧亦当愈也

病谓中风伤寒也有初病即发热而恶寒者是谓中风之病发于卫阳者也有初病不发热而恶寒者是谓伤寒之病发于荣隂者也发于阳者七日愈发于隂者六日愈以阳合七数隂合六数也

凡病之起不外乎隂阳以为病非阳胜隂即隂胜阳凡病之愈亦不外乎隂阳以为和非阳得隂解即隂得阳解阳得隂解者谓日中得病今日夜半愈也隂得阳解者谓夜半得病明日日中愈也

太阳病头痛至七日已上自愈者以行其经尽故也谓太阳受病其邪传行六日三阳三隂经尽至七日已上三阳三隂之病日衰大邪皆去此不作再经故自愈也再者再传阳明经也谓其邪已传经尽热盛不衰欲再转属阳明故也针足阳明以泄其热使其邪不再传则愈矣

风家谓太阳中风也表解谓用桂枝汤病已解也不了了者不清楚也言用桂枝汤其表已解而犹不清楚者在经馀邪未尽耳十二日经尽之时馀邪尽自然愈也

夫桂枝汤本为解肌中风表虚之药也若其人衇浮紧发热汗不出者乃伤寒表实之病不可与也常须识此为麻黄汤证勿令误与桂枝汤也

酒客谓好饮之人也酒客病谓过饮而病也其病之状头痛发热汗出呕吐乃湿热薫蒸使然非风邪也若误与桂枝汤服之则呕以酒客不喜甘故也

凡酒客得桂枝汤而呕者以辛甘之品能动热助涌故也若其人内热素盛服桂枝汤又不即时呕出则益助其热所以其后必吐脓血也然亦有不吐脓血者则是所伤者轻而热不甚也

太阳中风本当解肌若大发其汗如水流漓因而遂漏不止其人必腠理大开表阳不固故恶风也液伤于内膀胱津少故小便难也液伤于外复加风袭故四肢微急难以屈伸也宜桂枝加附子汤主之服依桂枝汤法者是于固阳敛液中和荣卫解风邪也

大烦渴阳明证也洪大阳明衇也中风之邪服桂枝汤大汗出后不解大烦渴衇洪大者是邪已入阳明津液为大汗所伤胃中乾燥故也宜与白虎加人参汤清热生津而烦渴自除矣

太阳病三日发汗后热不解若仍阵阵发热有汗而不解者是太阳表证未罢也则当以桂枝汤和之今蒸蒸发热有汗而不解者乃属阳明里证不和也故用调胃承气汤

太阳病发汗后或大汗出皆令人津液内竭胃中乾烦躁不得眠欲得饮水当少少与之以滋胃燥令胃气和则可愈也倘与之饮胃仍不和若衇浮小便不利微热消渴者则是太阳表邪未罢膀胱里饮已成也经曰膀胱者津液之府气化则能出矣今邪热薫灼燥其现有之津饮水不化絶其未生之液津液告匮求水自救所以水入即消渴而不止也用五苓散者以其能外解表热内输水府则气化津生热渴止而小便利矣

中风发热六七日不解而烦者是有表证也渴欲饮水水入则吐者是有里证也若渴欲饮水水入即消如前条之胃乾少少与饮令胃和则愈今渴欲饮水水入不消上逆而吐故名曰水逆原其所以吐之之由则因邪热入里与饮相抟三焦失其蒸化而不能通调水道下输膀胱以致饮热相格于上水无去路于下故水入则吐小便必不利也宜五苓散辛甘淡渗之品外解内利多服暖水令其汗出尿通则表里两解矣

太阳初病不欲饮水将传阳明则欲饮水此其常也今太阳初病即饮水多必其人平素胃燥可知设胃阳不衰则所饮之水亦可以敷布于外作汗而解今饮水多而胃阳不充即使小便利亦必停中焦而为心下悸若更小便少则水停下焦必苦里急矣

上条未发汗饮水多胃热津少也此条发汗后饮水多津亡胃乾也而不病心下悸苦里急者盖以水不停于中焦下焦而停于上焦所以攻肺必作喘也水灌者以水浇洗也饮水多者必喘是饮冷冷伤于内也以水灌之亦喘者是形寒寒伤于外也均伤肺故俱喘

太阳病下之后微喘者表未解也当以桂枝加厚朴杏仁汤解太阳肌表而治其喘也太阳病桂枝证医反下之下利衇促汗出而喘表未解者当以葛根黄连黄芩汤解阳明之肌热而治其喘也今太阳病发汗后汗出而喘身无大热而不恶寒者知邪已不在太阳之表且汗出而不恶热知邪亦不在阳明之里其所以汗出而喘既无大热又不恶寒是邪独在太隂肺经故不可更行桂枝汤可与麻黄杏子甘草石膏汤发散肺邪而汗喘自止矣

此详上条受病两途同乎一治之法也又有下后身无大热汗出而喘者知邪亦不在表而在肺故亦不可更行桂枝汤可与麻黄杏仁甘草石膏汤以治肺也彼之汗后喘此之下后喘虽其致病之因不同而其所见之证不异所以从其证不从其因均用此汤亦喘家急则治其标之法也

太阳中风表邪也不利呕逆里饮也表邪解者乃可攻里饮也审其人微汗漐漐不辍发热有时头痛若仍恶寒是表未解尚不可攻若不恶寒则为表已解矣而更见里未和之心下痞鞕满引脇下痛乾呕短气水蓄无所从出之急证故径以十枣汤峻剂直攻水之巢穴而不疑也

太阳病外证未解者谓桂枝汤之表证未解也凡表证未解无论已汗未汗虽有可下之证而非在急下之例者均不可下下之为逆也欲解外者仍宜桂枝汤主之

太阳病先发汗表未解仍宜汗之而复下之治失其宜矣衇浮者不愈盖以衇浮邪在外而反下之故令不愈也今误下未成逆衇仍浮故知邪尚在外仍宜桂枝汤解外则愈也

立治逆之法不外乎表里而表里之治不外乎汗下病有表里证者当审其汗下何先先后得宜为顺失宜为逆若表急于里本应先汗而反下之此为逆也若先汗而后下治不为逆也若里急于表本应先下而反汗之此为逆也若先下而后汗治不为逆也

病在太阳误下为变不同者皆因人之藏气不一各从所入而化故不同也误下邪陷当作结胸反不结胸其衇浮此里和而不受邪邪仍在表为欲解也若衇促者为阳结实邪之衇故必结胸也衇细数少隂邪热之衇咽痛少隂邪热之证误下邪陷少隂法当从少隂治也衇弦少阳之衇两脇拘急少阳之证误下邪陷少阳法当从少阳治也衇𦂳太阳衇头痛太阳证误下邪仍在表法当从太阳治也衇沉𦂳寒邪入里之衇欲呕胃阳格拒之证有表误下邪陷在胃法当从阳明治也衇沉滑宿食衇有表误下恊热入里下利法当从恊热下利治也衇数滑积热衇有表误下邪陷入隂伤荣下血法当从下脓血治也

太阳病谓头项强痛而恶寒也二三日见不得卧但欲起之证谓已传阳明也心下胃之分也必结谓胃分必有结也若衇实大乃胃分有热而结也则当下之今衇微弱是胃分有寒而结也法不当下不当下而下之谓之反下二三日正当解太阳阳明之表反下之表热乘虚入里必自利设利自止是其人胃实而同燥化必作结胸矣今利未止四日仍复下利是其人胃虚而同湿化故必作恊热利也

此承上条衇微弱恊热利互详其证以明其治也外证未除谓太阳病未除而数下之是下非一次也里因数下而虚遂恊表热而利利下不止里虚不固也心下痞鞕里虚而邪结也外证既未除是表不解也故用桂枝以解表利下痞鞕里因下虚而从寒化也其衇必如上文之微弱故用参术姜草以温里此温补中两解表里法也若其衇有力者又当从甘草泻心汤之法矣

此承上条又言恊热利之衇促者以别其治也太阳病桂枝证宜以桂枝解肌而医反下之利遂不止者是误下遂恊表热陷入而利不止也若表未解而衇缓无力即有下利而喘之里证法当从桂枝人参汤以治利或从桂枝加杏仁厚朴汤以治喘矣今下利不止衇促有力汗出而喘表虽未解而不恶寒是热已陷阳明即有桂枝之表亦当从葛根黄芩黄连汤主治也方中四倍葛根以为君芩连甘草为之佐其意専解阳明之肌表兼清胃中之里热此清解中兼解表里法也若衇沉迟或衇微弱则为里寒且虚又当用理中汤加桂枝矣于此可见上条之恊热利利不止心下痞鞕表里不解者衇不微弱必沉迟也

太阳病表未解而下之胸实邪陷则为胸满气上冲咽喉不得息𤓰蒂散证也胸虚邪陷则为气上冲桂枝汤证也今下之后邪陷胸中胸满衇促似乎胸实而无冲喉不得息之证似乎胸虚又见胸满之证故不用𤓰蒂散以治实亦不用桂枝汤以治虚惟用桂枝之甘辛以和太阳之表去芍药之酸収以避胸中之满若汗出微恶寒去芍药方中加附子主之者以防亡阳之变也

太阳病当汗而反下之下利衇促喘而汗出不恶寒者乃邪陷于里热在阳明葛根黄芩黄连汤证也今太阳病当汗而反下之不下利而微喘是邪陷于胸未入于胃表仍未解也故仍用桂枝汤以解肌表加厚朴杏子以降逆定喘也喘家谓素有喘病之人遇中风而喘者桂枝汤皆宜用之加厚朴杏子为佳也

太阳病表未解而下之里实者邪陷则为结胸大陷胸汤证也里虚者邪陷则为下利桂枝人参汤证也胸实者邪陷则为胸中痞鞕气上冲咽喉不得息𤓰蒂散证也今胸虚邪陷于胸故但为气上冲是表尚未罢然无壅满不得息痞鞕之证故不可吐下仍当解表可与桂枝汤如法汗之使陷胸之邪不受外束胸中之气得以四达自不致内壅而上冲矣若不上冲者不可与也

病如桂枝证乃头项强痛发热汗出恶风衇浮缓也今头不痛项不强是桂枝证不悉具也寸衇微浮是邪去表未逺已离其表也胸中痞鞕气上冲喉不得息是邪入里未深而在胸中必胸中素有寒饮之所致也寒饮在胸不在肌腠解肌之法无可用也痞鞕在胸而不在心下攻里之法亦无所施惟有髙者越之一法使胸中寒饮一涌而出故宜吐之以𤓰蒂散也

此总释结胸与痞鞕之因也中风阳邪故曰病发于阳也不汗而反下之热邪乘虚陷入因作结胸伤寒隂邪故曰病发于隂也不汗而反下之热邪乘虚陷入因作痞鞕所以成结胸与痞鞕者以表未解而下之太早故也病发于隂不言热入者省文耳然病发于阳而误下者未尝无痞鞕病发于隂而误下之亦时成结胸良由人之气体不同或从实化或从虚化也

太阳病衇浮而动数浮则为风邪衇也数则为热邪衇也动则为诸痛衇也头痛发热太阳证也热蒸于阳阳虚则自汗出热蒸于隂隂虚则盗汗出隂虚当恶热今反恶寒故知此非隂虚之盗汗乃表未解之盗汗微微而出也表未解当解表医反下之遂使动数之热衇变为寒迟盖动数乃表邪欲传因下而逆于膈中故不传而衇亦变也表客阳邪乘胃空虚陷入胸膈而拒痛短气不能布息烦躁心中懊憹心下因鞕径从实化而为结胸矣法当以大陷胸汤主之若不从实化不成结胸但头汗出至颈馀处无汗则热不得越也小便不利则湿不得泻也热湿合化故身必发黄也

此承上条互发其义以详其证治也太阳病重发汗而复下之津液伤矣不大便五六日胃府燥矣舌上燥渴胃中乾也日晡潮热胃热盛也从心下至少腹鞕满而痛不可近者谓胸腹之中上下俱鞕满结实大痛手不可近故以大陷胸汤主之无疑也

大结胸邪重热深病从心下至少腹鞕满痛不可近衇沉实故宜大陷胸汤以攻其结泻其热也小结胸邪浅热轻病正在心下鞕满按之则痛不按不痛衇浮滑故用小陷胸汤以开其结涤其热也

伤寒表不解误下成痞此其常也伤寒或有因误下而成结胸者乃其变也今伤寒六七日结胸不因误下而成此热实之证若衇沉𦂳里实衇也心下痛按之石鞕里实证也此为衇病皆实故以大陷胸汤主之也

结胸证身无大热口不燥渴则为无热实证乃寒实也与三物白散然此证衇必当沉𦂳若衇沉迟或证见三隂则又非寒实结胸可比当以枳实理中汤治之矣

伤寒十馀日热结在里若胸脇满鞕者此结胸也今不满鞕复徃来寒热者乃少阳表里病非结胸也当与大柴胡汤两解之但结胸证亦有水结者水结胸不但表无大热里亦无大热也有结胸状头微汗出者此水停于胸为热气上蒸使然也故曰水结在胸脇也亦以大陷胸汤主之饮热并攻也

结胸从心上至少腹鞕满痛不可近则其势甚于下者治下宜急攻之以大陷胸汤结胸从胸上满鞕项强如柔痉状则其热甚于上者治上宜缓攻之以大陷胸丸直攻胸肺之邪煮服倍蜜峻治缓行下而和之以其病势缓急之形既殊汤丸之制亦异也故知此项强乃结胸之项强下之则和非柔痉之项强也

结胸证若衇大是为胃实知结热已实乃可下下之则愈今其衇浮大是尚在表知热结未实故不可下若误下之未尽之表邪复乘虚入里误而又误结而又结病热弥深正气愈虚则死矣

结胸证悉具谓鞕满而痛结在膈之上下也悉具者谓胸之下少腹之上左右两脇无不鞕满而痛也较之大结胸为尤甚此时宜急下之或有生者若复迁延必至邪胜正负形气相离烦躁不寜下亦死不下亦死矣

邪结三阳名曰结胸邪结三隂名曰蔵结二者皆下后邪气乘虚入里所致而其衇与证之状则不同其鞕满而按之痛结胸证也寸衇浮闗衇沉结胸衇也寸浮主胸主表闗沉主胃主里是知其邪由胸表陷入胃里而结也如结胸状饮食如故时时下利蔵结证也寸衇浮闗衇细小沉𦂳蔵结衇也细小沉𦂳主蔵结寒痛是知其邪由胸表陷入蔵里而结也蔵结虽鞕满而痛如结胸状然结胸病属里壅塞必不能饮食蔵结病属里空虚故饮食如故结胸属实热故鞕痛不大便而衇沉石蔵结属虚寒故鞕痛下利而衇细𦂳也舌上白胎滑者胸中无热可知蔵结隂邪得之为顺尚可以理中軰温之结胸阳邪得之为逆不堪攻下故难治也

病藏结之人若脇下素有痞连在脐旁新旧病合痛引少腹入隂筋者其邪又进厥隂乃属藏结之死证也

藏结无三阳证不发热无太阳也不徃来寒热无少阳也其人反静无阳明也舌胎滑白胸中有寒故可温不可攻也

病在阳谓病发于阳而身热也此应以汗解之而反以冷水潠之灌之则身热虽被刼而暂却然终不得去故热烦益甚也水寒外束肤热乍凝故肉生肤粟热入不深故意欲饮水反不甚渴也故以文蛤散内疏肤热若不差与五苓散外解水寒则皮粟身热当解矣若不解且恶寒引衣自覆是尚有表也当以桂枝汤汗解之假令服桂枝汤汗已出热粟俱解而腹中増痛又为表已和里未调也宜与桂枝汤倍加芍药调里以和其表若渴欲饮水而不腹痛则不湏调太隂里而仍当调太阳府矣宜仍取乎五苓也


按
荣卫二者皆胃中后天之谷气所生其气之清者为荣浊者为卫卫即气中之慓悍者也营即血中之精粹者也以其定位之体而言则曰气血以其流行之用而言则曰营卫营行衇中故属于隂也卫行衇外故属于阳也然营卫之所以流行者皆本乎肾中先天之一气故又皆以气言曰营气卫气也

桂枝汤方桂枝下有去皮二字夫桂枝气味辛甘全在于皮若去皮是枯木矣如何有解肌发汗之功宜删此二字后仿此

脸字当是睑字睑眼弦也作脸字非

此条谓有表里证者非发热有汗口乾烦渴水入则消小便自利太阳阳明之表里证也乃发热无汗口润烦渴水入则吐小便不利太阳膀胱之表里证也此病虽未发明无汗小便不利之证若汗出小便利则渴饮之水得从外越下出必无水逆之证仲景用五苓散多服暖水令汗出愈其意在利水发汗故知必有无汗小便不利之证也太阳病小便利者以饮水多必心下悸小便少者必苦里急也

下利之下字当是不字若是下字岂有上呕下利而用十枣汤峻剂攻之之理乎惟其大便不利痞鞕满痛始属里病小便不利呕逆短气始属饮病乃可攻也发作之作字当是热字若无热汗出乃少隂隂邪寒饮真武汤证也且作字与上下句文义皆不相属

伤寒表未解水停心下呕逆者是寒束于外水气不得宣越也宜小青龙汤汗而散之中风表未解水停心下而吐者是饮格于中水气不得输泄也宜五苓散散而利之此皆表未解不可攻里之饮证也至如十枣汤与下篇之桂枝去芍药加白术茯苓汤二方皆治饮家有表里证者十枣汤治头痛发热汗出不恶寒之表已解而有痞鞕满痛之里未和故専主攻里也桂枝去芍药加白术茯苓汤治头痛发热无汗之表未解而兼有心下满微痛之里不和故不主攻里当先解表也然其心下鞕满痛之微甚亦有别矣

衇促当是衇浮始与不结胸为欲解之文义相属衇浮当是衇促始与论中结胸胸满同义衇𦂳当是衇细数衇细数当是衇𦂳始合论中二经本衇衇浮滑当是衇数滑浮滑是论中白虎汤证之衇数滑是论中下脓血之衇细玩诸篇自知

衇促固阳衇也若促而有力为实则为结胸实邪之诊若促而无力为虚则为胸满虚邪之诊故论中有衇促结胸头汗小潮热者用陷胸汤攻之衇促胸满汗出微恶寒者用桂枝去芍药加附子汤温之观此促衇虚实治法则可以类推矣

咽痛少隂寒热俱有之证也咽乾肿痛者为热不乾不肿而痛者为寒故少隂论中有甘桔汤通衇四逆汤二治法也

四日复下之之字当是利字上文利未止岂有复下之理乎细玩自知是必传写之误

恊热利二证以衇之隂阳分虚实主治固当矣然不可不辨其下利之黏秽鸭溏小便或白或赤衇之有力无力也

若微恶寒者当是汗出微恶寒方合若无汗出二字乃表未解无取乎加附子也

上条衇促喘而汗出不恶寒下利不止云属实热此条衇促胸满汗出微恶寒不喘不下利反属虚寒者何也上条是里热蒸越之汗故汗出不恶寒阳实也喘而下利皆为热也此条乃表阳不固之汗故汗出微恶寒阳虚也即不喘利亦为寒也要知仲景立法每在极微处设辨恐人微处易忽也今以微恶寒发其义却不在汗出上辨寒热而在汗出恶寒不恶寒上辨寒热不在衇促上辨寒热而在衇促之有力无力辨寒热于此又可知不惟在胸满上辨虚实而当在胸满之时满时不满常常满而不减上辨虚实矣

戴原礼曰太阳病有喘咳无汗喘者宜麻杏石甘汤有汗喘者宜桂枝加厚朴杏仁汤无汗咳者宜小青龙汤少阳病无喘有咳咳者宜小柴胡汤加五味乾姜阳明病无咳有喘内实喘者宜大承气汤下利者宜葛根黄芩黄连汤三隂惟少隂有喘咳喘者宜四逆汤加五味乾姜咳者隂邪下利宜真武汤加五味乾姜阳邪下利宜猪苓汤然喘皆危候也

数则为虚句疑是衍文

朱震亨所论治以栀子豉汤吐之亦是未成结胸从胸虚有热而化者宜也若从胸虚有寒而化者不论已成未成结胸则又当从活人书温补法矣不可混施也

无热证之下与三物小陷胸汤当是三物白散小陷胸汤四字必是传写之误桔梗贝母巴豆三物其色皆白有三物白散之义温而能攻与寒实之理相属小陷胸汤乃栝蒌黄连皆性寒之品岂可以治寒实结胸之证乎亦可服三字亦衍文也

此条舌上白胎滑者难治句前人旧注皆单指藏结而言未见明晰误人不少盖舌胎白滑即结胸证具亦是假实舌胎乾黄虽藏结证具每伏真热藏结隂邪白滑为顺尚可温散结胸阳邪见此为逆不堪攻下故为难治由此可知著书立论必须躬亲体验真知灼见方有济于用若徒就纸上陈言牵强附㑹又何异按图索骥耶

文蛤即五倍子也

