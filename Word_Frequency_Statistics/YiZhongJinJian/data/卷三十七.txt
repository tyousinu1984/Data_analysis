注
发热无时热翕翕谓发热无休止之时若合羽外覆之表热也炊笼腾越热蒸蒸谓发热如炊笼蒸蒸内越之里热也表热热不在里故尿白也里热故尿赤也外需麻桂谓表热无汗宜麻黄汤有汗宜桂枝汤内凉承谓里热轻者宜凉膈散重者宜三承气汤发热兼口燥舌乾烦渴者为阳经之热也发热兼厥冷下利清谷者属隂经之热也阳热宜清白虎解毒辈也隂热宜温四逆白通汤也
恶寒一证有表里隂阳之辨发热恶寒发于阳表也有汗宜桂枝汤无汗宜麻黄汤无热恶寒发于隂里也有汗宜桂枝加附子汤无汗宜麻黄附子细辛汤背恶寒口和谓口中不燥而和也隂谓属少隂也宜附子汤背恶寒口燥渴谓口中燥而渴也阳谓属阳明也宜白虎加人参汤

风寒二者大率多相因而少相离有寒时不皆无风有风时不皆无寒故三阳俱有恶寒恶风同见也恶风与恶寒均表病也法当从表然风属阳寒属隂故三隂经证有恶寒而无恶风也

三阳谓太阳阳明少阳也头痛身皆热谓三阳头痛身皆热也三阳经头痛法当从三阳治也厥隂头痛则多厥而无热呕吐涎沫是厥隂挟寒邪上逆也宜吴茱萸汤温而降之三阳头痛若不大便小便红赤为里实热法当议下宜承气汤若小便清白即不大便为里热未实表尚未清法当先从表治也三隂经无头痛惟厥隂有头痛以其衇与督衇上㑹于巓也三隂经无发热厥隂少隂亦有发热谓之反发热以其藏有相火隂盛格阳于外也

项强太阳病也项背强太阳阳明病也几几拘强而甚之貌也衇浮属二阳之表衇也若无汗是从伤寒传来宜葛根汤有汗是从中风传来宜桂枝加葛根汤衇沉谓邪已入胸里也宜栝蒌桂枝汤结胸谓结胸病也项强如柔痉谓项强背反张有汗如柔痉之状也宜大陷胸丸但见少阳谓太阳少阳并病之项强休汗下谓邪入少阳不可更汗下也宜柴胡汤去半夏加栝蒌主之良好也栝蒌桂枝汤方在金匮要畧

身痛未汗属表实证宜麻黄汤汗后身疼属表虚证宜桂枝新加汤即桂枝汤倍生姜芍药加人参也曰桂加即桂枝汤加此也尺迟血少建中耆谓身痛尺中衇迟是血少荣气不足也虽未经汗不可发汗宜建中汤加黄耆以补荣血也少隂谓身痛见少隂沉衇四肢厥冷也附子治谓宜附子汤治也厥隂谓身痛见厥隂厥逆汗出不止下利清谷也四逆医谓以四逆汤医也风湿谓风湿身痛也尽痛难转侧是湿则令人一身尽痛不能转侧掣引烦疼是风则令人筋衇牵引烦疼不宁也桂附宜谓宜以桂枝附子汤也

身为热动而不安谓之躁心为热扰而不宁谓之烦烦则扰于内躁则动于外故有心烦而无身烦有身躁而无心躁也大抵烦属阳躁属隂若懊憹心中反覆顚倒烦不得眠不与躁同见者皆无冷病当作热观也惟躁则不然当分表里隂阳取治故太阳有不汗出而烦躁谓之在表大青龙证也阳明有心下鞕之烦躁谓之在阳白虎汤证也三隂有吐利手足厥之烦躁谓之在隂四逆辈证也诸烦谓烦不眠懊憹也无论三法后谓不论已经未经汗吐下三法之前后也但大便不鞕者以竹叶石膏温胆栀子豉等汤主治可也便鞕者量其热之深浅以白虎三承气汤主治可也躁同隂见谓躁同三隂证见便属隂寒之躁宜四逆理中吴茱萸汤主治可也

自汗在太阳谓之风邪桂枝汤证也在阳明谓之热越白虎汤证也若大热蒸蒸汗出过多则宜调胃承气汤急下其热救其津也若更兼发热下利不休内外两脱故凶也头汗出剂颈而还则为热不得外越上蒸于首也或因黄郁未发或因湿家误下或因水结胸蒸或因火劫热迫或因阳明蓄血或因热入血室皆令成之则当分门施治可也手足汗

胃主四肢为津液之主今热聚于胃蒸其津液傍达于四肢故手足濈濈然汗出且小便自利胃中津液必乾大便必鞕本当攻也若中寒胃阳土虚脾不约束津液横溢四肢犹如隂盛淫雨滂沱故汗出而冷也阳虚失运中寒不化故小便不利也今虽便鞕而手足汗出非为热越者比愼不可攻攻之必变生固瘕泄泻澄清不止也

潮热阳明府证也阳明王于申酉故潮热发于午后如潮信之不失因名之曰潮热可下之证也无休发热汗蒸蒸谓发热无休止之时热气透手溱溱有汗名曰蒸蒸发热亦属阳明内实可下之证也时热自汗者谓发热时轻时重而有自汗也似潮热而次数似蒸蒸而休止潮热蒸蒸之热则必兼有可下之证时热时止之热则必不兼可下之证故曰无里证也因其无里证热而有汗知风邪留连在表不已故用桂枝主治然必先其发热汗出之时与桂枝汤也盖桂枝不为时热自汗者设而为时热自汗有表无里证者设也此处重在无里证非谓凡有时热自汗皆可服桂枝汤也谵语郑声

言语心主之也心气实热而神有馀则发为谵语谵语为实故声长而壮乱言无次数数更端也心气虚热而神不足则发为郑声郑声为虚故音短而细只将一言重复呢喃也盖神有馀则能机变而乱言神不足则无机变而祗守一声也凡谵语郑声与阳经同见者均属热证可以攻之与隂经同见者总为寒证可以温之若虽与阳经同见而无可攻之证不可攻之当清解也与隂经同见而无可温之证不可温之当清补也

渴病多因或汗或吐或下三法伤其津液致令胃中乾燥故引饮也阳邪往乘三隂太隂则嗌乾少隂则口燥厥隂则消渴渴在三隂阳邪亦属热伤津液故曰渴亦然也三隂之渴治法详于三隂经内凡渴欲饮水者当少少与之以滋胃乾胃和则愈若恣意与饮之不但渴不能愈致水停留为病也太阳之渴用五苓散者以水停下焦小便不利故也阳明之渴用白虎者以胃热饮水连连不已也少阳寒热往来等证已具心烦渴者用小柴胡汤以和解去半夏以避燥加花粉以生津液也舌胎

舌者心之外候色应红泽为无病也若初感内外红深则为有热外红内紫则为热甚舌胎滑白则为表寒其胎渐厚则为传少阳经也热者宜辛凉汗之寒者宜辛温汗之在少阳者为胸中有寒丹田有热也小柴胡汤两解之胸中指表也浅也丹田指里也深也非直指胸中丹田谓半里之热未成半表之寒犹在故舌白一证有寒有热也若其胎滑厚与隂证衇同见乃藏虚寒结以理中加枳实温而开之若其胎乾薄与阳证同见乃气虚液竭以白虎加人参清而补之若白胎渐变黄色此为去表入里其热尚浅表不罢者宜三黄石膏汤已入里者凉膈散如焦乾黒色或芒刺裂纹此为里热已深宜栀子金花汤兼满痛者大承气汤红火色也黒水色也与三阳证见为热极反兼胜已之化清之下之尚可治也若与三隂证见则为水来尅火百无一生治者以生姜擦之其黒色稍退急用附子理中四逆辈救之可生

邪气传里必先自胸若衇浮惟胸满而不及脇者仍属太阳表分也宜麻黄汤因胸及脇而皆满者属少阳经也宜小柴胡汤若十馀日不解而胸脇满兼乾呕潮热者是少阳兼有阳明也宜大柴胡汤加芒消两解之若表已解心下及腹引脇满鞕而痛乾呕小便不利者是停饮内实也宜十枣汤攻之

呕病诸经皆有因何属少阳也因表邪入里里气拒格上逆作呕故为殃属少阳也宜小柴胡汤心下鞕而烦或不大便宜大柴胡汤表不解之呕属太阳也宜柴桂汤食谷欲呕属胃阳胃阳阳明也属中寒宜吴茱萸汤得汤更呕属表热宜葛根加半夏汤呕吐涎沫或呕吐蚘属厥隂也宜吴茱萸汤吐蚘者宜乌梅丸呕而下利是有水气属少隂也宜眞武汤饮而呕呕而饮饮呕相因不已是停水也宜五苓散

寒而热热而寒寒热相因不已故名曰往来寒热为少阳主证宜小柴胡汤寒热而有作止之常一日一次或隔日一次谓之疟属杂病也寒热而无作止之常日三五发谓之如疟属太阳经未尽之表邪也宜麻桂各半汤若热多寒少宜桂枝二越婢一汤若有汗宜桂枝二麻黄一汤若无汗亦宜麻桂各半汤此皆治太阳未尽之微邪法也目眩耳聋

目眩者目黒不明也耳聋者耳无所闻也皆少阳经主证非死候也其目之明其耳之聪神自完整若因三法失宜致诸变逆坏证目眩而神昏言乱乃神散气脱之候故曰不能生也若因误发湿温家汗而不能言语耳聋无闻身青面色变者名曰重暍亦死证也

腹满时痛为不足桂枝加芍药汤不愈用理中汤腹满大痛为有馀桂枝加大黄汤此皆误下邪陷太隂之里证也若潮热自汗大便鞕则为太隂之邪转属阳明也宜大承气汤

中寒吐食谓中寒吐食不能食也凡不渴而厥吐是寒虚吐也宜理中吴茱萸辈凡渴而得食即吐是火吐也热实宜黄连解毒汤热虚宜乾姜黄连黄芩汤或竹叶石膏汤渴而饮饮而吐吐而复渴水逆病也宜五苓散

自利不渴者属太隂寒也下利欲饮水者以有热故也此以渴辨寒热也小便黄赤秽气稠黏者皆热利也小便清白澄彻清谷皆寒利也热利有表证轻者升麻葛根汤重者葛根汤汗之有里证者量以三承气汤下之无表里证轻者宜黄芩汤重者宜葛根黄连黄芩汤清之寒利宜理中汤温而补之若服理中汤不应者此属下焦滑脱宜赤石脂禹馀粮汤固澁仍然不应此为清浊不分水走大肠宜五苓散或猪苓汤利之可瘥也

行隂欲寐嗜卧少隂证也若欲寐嗜卧无表里证身和衇小知已解也然解后之睡呼之则醒醒而又睡是隂气来复非隂盛困阳不须惊也风温亦欲寐多眠则有衇浮发热汗出身重鼻息鼾鸣之别也

咽痛一证寒热皆有咽乾肿痛为三阳热证宜甘桔半夏苦酒猪肤等汤调治不乾不肿而痛为三隂寒证宜四逆汤加桔梗主治也

气撞吐蚘谓厥隂本证也无蚘谓气撞不吐蚘乃邪犹在阳表也宜桂枝汤少腹急引谓气上冲更少腹引隂急痛乃隂阳易病也宜烧裩散冲喉难息谓气上冲喉胸满难以布息乃寒实在胸也宜𤓰蒂散

饥不欲食吐蚘厥谓厥隂本证也下后饥不能食属阳明也阳明病则懊憹心中烦甚头上汗出是热在胃中宜栀子豉汤涌之厥隂病则吐蚘厥逆衇微今不微而𦂳更心烦者非寒虚邪是寒实邪而在胸中宜𤓰蒂散吐之

太隂经无厥逆而有手足自温少隂经有寒厥而无热厥厥隂经有寒热二厥寒厥者祗寒而不热也热厥者由热而厥由厥而热热厥相因无休歇也当辨隂阳浅深以当归四逆承气等汤施治可也详厥隂篇

少腹满按之痛若四肢厥冷小便清白者是冷结膀胱宜当归四逆加吴茱萸生姜汤不厥冷小便自利者是血蓄膀胱宜桃仁承气汤小便不利者是水蓄膀胱宜五苓散若大小便不利者是水热蓄结宜八正散

神昬胃热谓神昬是胃经热极乘心也重阳狂谓热入于阳则狂乱也三黄谓三黄石膏汤治神昬狂乱表实无汗者也三承谓三承气汤治神昬狂乱里实不便者也白解汤谓白虎解毒汤治神昬狂乱无表里证而热极者也太阳蓄血发狂则少腹鞕痛小便自利若小便不利是水热蓄也非血蓄也阳明血蓄如狂则喜忘大便黑若大便不黒是热极也非血蓄也蓄血轻者桃仁承气汤重者抵当汤择而用之可也然发狂证亦有阳盛隂虚之人作汗将解之时奄然发狂濈然汗出而解者当须识之不可以药也

循衣摸床危恶之证也一因太阳火刼取汗致阳盛伤隂隂若未竭则小便利多生隂若已竭则小便难多死一因阳明热极汗吐下三法失宜致成坏证其热弥深衇实者堪下则可治衇弱者不堪下则难治此已成危恶坏证往往隂阳虚实医莫能辨无下手处当以大剂独参六味乾生地黄汤时时与之每获生也

太阳阳邪有水逆消渴之病谓太阳中风有渴欲饮水水入即吐者名曰水逆饮水多而小便少者名曰消渴发热汗出风邪也烦热也小便不利水入则吐饮停也浮数风热衇也均宜五苓散多服暖水令微汗出外解太阳内利停水则愈若不能饮暖水欲饮冷水者是热盛也以五苓散加寒水石石膏滑石可也详太阳上篇

太阳隂邪有水气谓太阳伤寒表不解发热无汗兼有乾呕而咳微喘饮病之主证宜以小青龙汤外发寒邪内散寒饮则可愈也或小便不利少腹满或下利或噎或喘或渴此饮病或有之证亦以小青龙汤主之小便不利少腹满是水停下焦大便下利是水走大肠俱除麻黄共入茯苓专渗利也噎为内寒之甚以麻黄易附子散内寒也喘气上逆加杏仁以降逆也渴加花粉减去半夏以避燥生津也详太阳下篇

少隂阳邪有停饮谓少隂阳邪热证兼有停饮病也少隂病当欲寐至六七日反心烦不得眠是少隂热也下利而渴咳呕小便不利是水饮停也以猪苓汤去其热而利其水可也详少隂篇

少隂隂邪有水气谓少隂隂寒兼有水气病也饮病主证谓腹痛四肢沉重疼痛大便自利小便不利宜眞武汤温中利水也饮病或有之证或咳或小便利或呕或下利咳加生姜细辛五味子小便若利去茯苓呕去附子倍加生姜利去芍药入乾姜也

喘息气急喝喝而数张口擡肩欠肚者喘也短气则似喘非喘而不张口擡肩也二证皆胸中气病肺主气故属肺也无论喘急短气若气促壅塞不能布息为有馀之实证若气短空乏不能续息为不足之虚证内因谓饮冷伤肺或因痰热也外因谓形寒伤表表主皮毛肺之合也皮毛受邪其次及肤及肌及胸及腹入胃皆令病喘当审隂阳表里从化主治可也喘急短气兼直视神昬汗出润髪衇微四肢厥冷皆死候也与三隂寒证同见是为隂喘宜四逆加杏仁五味子虚者倍加人参与三阳热证同见是为阳喘宜白虎葛根黄芩黄连汤与太阳表证同见是为表喘无汗者麻黄汤兼烦躁者大青龙汤有汗者桂枝加厚朴杏子汤与阳明里证同见是为里喘宜大承气汤兼结胸者宜大陷胸丸若兼水气表实者小青龙汤表虚者及小便不利均宜五苓散加葶苈子里实者宜葶苈大枣汤兼腹脇鞕痛者宜十枣汤里寒者宜眞武汤若衇微细口鼻气短喘乏而无隂阳表里证此气虚喘也宜保元汤加五味子杏仁若喘而唾痰稠黏喉间漉漉有声此痰喘也重者宜𤓰蒂散礞石滚痰丸轻者二陈加苦葶苈子苏子之类也心下悸

心下筑筑惕惕怔怔忡忡谓悸病之状也饮水多而小便少水停心下之悸也宜茯苓甘草汤或五苓散厥冷为寒宜眞武汤汗后为虚宜小建中汤或不因汗后是虚之甚也宜炙甘草汤

战谓身抖耸动也栗谓心内发㦗也振亦耸动比之于战则无力也所以论中曰振振者皆责其虚也栗邪气为之也战正气为之也邪正相交故争也此证若生于汗吐下之后是虚其中外而致逆也若不致逆邪因以衰正因以和而作解则为正胜邪却战栗汗出而平也

今之名曰呃逆即古之名曰●也●者气噎结有声也世有以哕为呃逆者葢不知哕哕之声声从胃里出口不似●之格格连声气从脐下来自冲衇出口作声也呃逆颇类嗳气噫气嗳气者因饱食太急比时作嗳转食气也噫气者因过食伤食越时作噫食臭气也故曰情自异也但均属气逆为病故曰治能同也呃逆之病胃气虚竭也兼热者以橘皮竹茹汤加柿蒂主之兼大便不利以三承气汤主之兼小便不利以二苓散汤主之兼肾虚不能摄冲衇之气归原以都气汤加牛膝主之兼寒虚太隂手足温以丁萸理中汤主之少隂手足厥更加附子兼痞鞕下利以生姜泻心汤主之兼痞鞕噫气以旋覆代赭石汤主之

伤寒下之太早则成痞鞕中风下之太早则成结胸均为表邪乘虚入里鞕满按之而痛为结胸实邪也鞕满按之不痛为痞鞕虚邪也大结谓大结胸从心下至少腹鞕满而痛手不可近者宜大陷胸汤攻之小结谓小结胸微结心下按之方痛不按不痛也宜小陷胸汤开之身有微热头自汗出兼有是证者为水结胸也宜大陷胸丸攻之潄水不欲咽兼有是证者为血结胸也血瘀不成衂解或衂未尽或妇人经来适断皆能成之宜抵当丸或桃仁承气汤攻之内实证实可攻也沉大衇实可攻也审其的当则用抵当桃仁承气大陷胸汤丸以攻之审若不内实衇浮滑或衇浮大是未的也乃小陷胸证不可攻也误攻之定然凶也藏结谓状如结胸舌胎白滑衇浮而细也悉具谓结胸通腹两脇皆鞕满痛也此证加之烦躁凶死可知痞鞕

伤寒下早则成痞鞕中风下早则成结胸此其常也然论中中风下早未尝无痞鞕伤寒下早亦有结胸大抵从虚化者多为痞鞕从实化者多结胸也阳证心下痞鞕为热痞宜大黄黄连泻心汤若阳证汗出恶寒为寒热痞宜附子泻心汤误下少阳发热而呕心下痞满为呕逆痞宜半夏泻心汤阳证误下心下痞鞕下利心烦乾呕腹中雷鸣脇下有水气致小便不利为虚热水气之痞宜生姜泻心汤若有是证脇下无水气其痞急益甚为虚热客气上逆之痞宜甘草泻心汤凡有痞者有无汗恶寒之表宜桂枝汤表解已乃可以大黄黄连泻心汤攻痞也若有痞者与泻心汤痞不解其人烦渴小便不利先以五苓散小便利后乃可与诸泻心汤治痞也

阳明病应徧身有汗谓之热越今头汗出身无汗是热不得越也渴而引饮小便不利是停水也热与湿瘀从土而化外薄肌肉谓之湿热发黄也或其人素有寒湿为表邪遏郁或已成黄又经发汗传入太隂从隂而化谓之湿寒发黄也阳明属阳故其色明亮太隂属隂故其色晦暗也太阳蓄血亦有发黄多与狂病并生法当从蓄血治也表实无汗发黄者宜麻黄连翘赤小豆汤汗之里实不便者宜茵蔯蒿汤下之无表里证热盛者宜栀子蘖皮汤清之隂证发黄者宜茵蔯四逆汤温之若大便溏小便秘发黄者宜茵蔯五苓散利之环口黧黒柔汗者隂黄死证也柔汗谓冷汗也身体枯燥如烟熏者阳黄死证也

伤寒发斑疹痧皆因汗下失宜外邪覆郁内热泛出而成也惟时气传染感而即出亦由疫之为病烈而速也发于衞分则为痧衞主气故色白如肤粟也发于荣分则为疹斑荣主血故色红肤浅为疹深重为斑斑形如豆甚则成片连属斑疹之色红者轻赤者重黑者死此以热之深浅验死生也若其色淡红而稀暗者皆因邪在三阳已成斑疹入里邪从隂化或过服冷药所致是为隂斑隂痧隂疹法当从隂寒主治也斑出未透表热轻者宜升麻葛根汤合消毒犀角饮治之表热重者宜三黄石膏汤发之已透用青黛消斑饮加减清之痧疹初起表里不清用双解散先通表里馀法同前治之可也

阳明衂血热在里也太阳衂血热瘀经也太阳失汗则有头痛目瞑之兆阳明失下则有潄水不欲咽之徵衂血之后身凉衇静知作解也若仍不解知衂未尽热留于荣也无汗表热宜升麻葛根合犀角地黄汤清解之欲作衂未衂者表实宜麻黄汤汗之里热宜犀角地黄汤加芩连清之若表实里热者则又当合二方两解之

伤寒吐血皆因失汗失下火逆以致邪热炽盛沸腾经血故也若血从口鼻耳目而出小便难此为强发少隂汗名曰下厥上竭为难治也三阳热盛吐血宜升麻葛根合犀角地黄汤热甚加芩连清解可也若血瘀则胸满或痛当以桃仁承气合犀角地黄汤攻之若暴吐腐臭之血名曰内溃内溃者死若吐血过多面唇无红色名曰血脱救脱轻者以圣愈汤重者以人参养荣汤

阳经之热下注膀胱伤其荣分热少血多瘀成血蓄热多血少热廹血行血不得蓄而走下窍故尿血也以八正散导赤散利而清之隂经之热转廹阳明伤其荣分瘀则血蓄喜忘如狂不蓄则便血热腐则便脓便脓热郁里急下重所必然也轻者宜黄连阿胶汤重者白头翁汤清之滑脱者桃花汤涩之可也

伤寒颐毒皆因汗下失宜毒热挟少阳相火上攻而成也若其人阳气素盛则高肿焮红疼痛易于成脓故为顺也宜连翘败毒散散之或其人阳气素虚或服冷药过多遏郁毒热伏藏在里内攻神昬外毒漫肿肉色不变不疼木硬则命必危也毒伏未发之前往往似三隂亡阳之证衇隐不见冷汗淋漓肢冷若冰但身轻目睛了了烦渴不大便指甲红紫为异此毒发始临治不可忽也

狐惑牙疳下疳等疮之古名也近时惟以疳呼之下疳即狐也蚀烂肛隂牙疳即惑也蚀咽腐龈脱牙穿腮破唇毒因伤寒病后馀毒与湿䘌之为害也或生斑疹之后或生癖疾下利之后其为患亦同也其证则面色目眦或赤或白或黑时时不一喜睡目不能闭潮热声哑腐烂之处秽气熏人若胃壮能食堪受攻病重药或病之势缓治多全也百合

百合病者谓伤寒过期留连不解不分经络百衇悉合为一病也如寒似热诸药无灵欲饮不能饮欲食不能食欲卧不能卧欲行不能行精神忽忽如神若鬼附其形体而莫知所适从也如衇数溺尿时輙头痛者六十日乃愈若溺尿时头不痛惟淅淅然恶风寒者四十日乃愈若溺时快然但头眩者二十日乃愈故曰六四二十日病方宁也热入血室

妇人伤寒与男子治法同也惟産后经来邪热乘虚而入血室另有治法热入血室之证昼日明了夜则谵语妄见鬼状宜小柴胡汤加生地丹皮若无汗则为表实加麻黄汗之有汗则为表虚加桂枝解之若有发热恶寒之表已经发汗虽无汗不加麻黄再加桂枝以解之不可复用麻黄也若有如疟之寒热加麻黄桂枝两解之若厥而下利则为中寒去黄芩加姜附不须疑也若发热烦渴则为里热去半夏合白虎或加花粉葛根胸脇少腹或满鞕或作痛则为瘀血宜合桃仁承气汤攻之産后胎前虽有多证不能尽述总不外隂阳表里之治在临证者以意消息之耳

新愈之后藏府气血皆不足荣衞未通肠胃未和惟宜白粥静养若过食胃弱难消因复烦热名曰食复若过劳役复生热烦名曰劳复劳复者宜枳实栀子豉汤汗之食复者宜枳实栀子豉加大黄汤下之衇浮有表者宜枳实栀子豉汤以汗解之衇沉有里者宜枳实栀子豉加大黄汤以下解之若无表里证者宜小柴胡汤以和解之口燥烦渴喜呕者宜竹叶石膏汤主之若内伤气虚劳复者宜补中益气汤主之若犯内事隂亏者宜六味生乾地黄汤气少者倍加人参汤主之

男女新愈交接因而复病名曰房劳复男女新愈交接病男传不病之女病女传不病之男名曰隂阳易即交易之义也犯是病者男以女之裩裆女以男之裩裆烧灰白汤或酒日三服之则愈少腹急痛牵引隂中身重少气头目眩晕四肢拘挛热气冲胸是其证也


按
翕翕蒸蒸发热俱有汗二证相类若以翕翕之表热误为蒸蒸之里热下之则逆若以蒸蒸里热误为翕翕表热汗之转伤翕翕之汗热虽同蒸蒸扪之自温不似蒸蒸之汗热扪之自有热气透手也其间或有疑似难辨又当审小便之白赤舌胎之润燥自可决也

隂阳二经恶寒虽同其身有热无热则异也一则汗之二则温之少隂阳明之背恶寒虽同其口中和口中不和则异也一则温之一则清之恶寒虽属轻微之证仲景立法可辨他可类推矣

