注

阳明主里内候胃中外候肌肉故有病经病府之分如论中身热烦渴目痛鼻乾不得眠不恶寒反恶热者此阳明经病也潮热谵语手足腋下濈然汗出腹满痛大便鞕者此阳明府病也而其候各有三经病则有邪已传阳明而太阳之表未罢兼见头痛恶寒无汗之太阳证者有太阳之邪已罢悉传阳明但见壮热有汗心烦不眠口渴引饮之阳明证者有阳明之邪未已复转少阳兼见胸脇痛寒热往来口苦而呕目眩耳聋之少阳证者府病则有太阳阳明谓太阳病或发汗或吐或下或利小便亡其津液胃中乾燥太阳之邪乘胃燥而转属阳明致小便反数大便鞕者所为脾约是也有正阳阳明谓阳气素盛或有宿食太阳之邪一传阳明遂入胃府致大便不通者所为胃家实是也有少阳阳明谓病已到少阳法当和觧而反发汗利小便亡其津液胃中燥热复转属阳明致大便结燥者所为大便难者是也其治阳明经病则以葛根汤或桂枝加葛根汤发之或以白虎汤清之或以柴胡白虎汤和之随其证而施之可也其治阳明府病虽均为可下然不无轻重之分故或以三承气汤下之或麻仁丸通之或蜜煎胆汁导之量其病而治之可也此阳明病之大略也兹以在经在府二者详疏于篇俾读者易为分别则临证施治自不紊矣

阳明经内以候胃外以候肌言阳明之为病由太阳之邪传于其经则为阳明病外证由太阳之邪传入胃府则为胃家实也

伤寒一日太阳二日阳明三日少阳乃内经言传经之次第非必以日数拘也此云三日阳明衇大者谓不兼太阳阳明之浮大亦不兼少阳阳明之弦大而正见正阳阳明之大衇也盖由去表传里邪热入胃而成内实之诊故其衇象有如此者

阳明之病夲自太阳初得病时发其汗汗先出而不透彻乃为汗不如法故未尽之邪因而转属阳明也邪在经则为外证邪入府则为胃家实矣

太阳之邪传阳明病有自中风传来者有自伤寒传来者当于食之能否辨之若能食名中风是自中风传来者以风乃阳邪阳能化榖故能食也不能食名中寒是自伤寒传来者以寒乃隂邪不能化榖故不能食也

阳明病有外证有内证潮热自汗不大便内证也身热汗自出不恶寒反恶热外证也今汗自出是従中风传来故与中风之外证同而身热不恶寒反恶热则知为阳明外证故不与中风外证同也然阳明之热发于肌肉必蒸蒸而热又不似太阳之阵阵发热可知矣

太阳病当恶寒阳明病当恶热今阳明病有初得之一日不发热而恶寒者是太阳去表之邪未尽故仍恶寒也然去表未尽之邪欲传阳明不能久持故恶寒必将自罢即日当自汗出而恶热矣

此释上条阳明恶寒自罢之义阳明属胃居中土也土为万物所归故邪热归胃则无所复传亦万物归土之义阳明初病一日虽仍恶寒是太阳之表未罢也至二日恶寒自止则是太阳之邪已悉归并阳明此为阳明病也

问曰何缘得阳明胃实之病答曰由邪在太阳时发汗若下若利小便皆为去邪而设治之诚当则邪觧而愈矣如其不当徒亡津液致令胃中乾燥则未尽之表邪乘其燥热因而转属阳明为胃实之病者有三曰不更衣即太阳阳明脾约是也曰内实即正阳阳明胃家实是也曰大便难即少阳阳明大便难是也三者虽均为可下之证然不无轻重之别脾约自轻于大便难大便难自轻于胃家实盖病脾约大便难者毎因其人津液素亏或因汗下利小便施治失宜所致若胃实者则其人阳气素盛胃有宿食即未经汗下而亦入胃成实也故已经汗下者为夺血致燥之阳明以滋燥为主未经汗下者为热盛致燥之阳明以攻热为急此三承气汤脾约丸及蜜煎土𤓰根猪胆汁导法之所由分也

阳明可下之证不止于胃家实也其纲有三故又设问答以明之也太阳之邪乘胃燥热传入阳明谓之太阳阳明不更衣无所苦名脾约者是也太阳之邪乘胃宿食与燥热结谓之正阳阳明不大便内实满痛名胃家实者是也太阳之邪已到少阳法当和觧而反发汗利小便伤其津液少阳之邪复乘胃燥转属阳明谓之少阳阳明大便澁而难出名大便难者是也

阳明病在经衇当浮长入府衇当实大今衇浮而紧潮热有时者是阳明病而见太阳伤寒衇也则知是从伤寒传来太阳伤寒之邪未罢必无汗故虽见阳明潮热发作有时之证仍当从太阳阳明伤寒治之宜麻黄加葛根汤汗之若见潮热发作有时之证而衇但浮不紧是阳明病而见太阳中风衇也则知是从中风传来太阳中风之邪未罢必自汗出当从太阳阳明中风治之宜桂枝加葛根汤觧之

阳明病衇当数大今衇迟汗出多设不发热恶寒是太阳表邪已觧矣今发热㣲恶寒是表犹未尽觧也故宜桂枝汤觧肌以发其汗使初入阳明之表邪仍还表而出也

阳明病衇应浮大证应汗出今衇但浮表病衇也无汗而喘表实证也是太阳之邪未悉入阳明犹在表也当仍从太阳伤寒治之发汗则愈宜麻黄汤

此承上条互详其衇以出其证也衇阳㣲谓衇浮无力而㣲也阳衇实谓衇浮有力而盛也凡中风伤寒衇阳㣲则热㣲㣲热蒸表作汗若汗出少者为自和欲觧汗出多者为太过不觧也阳衇实则热盛因热盛而发其汗出多者亦为太过汗出太过则阳极于里亡津液大便囙鞕而成内实之证矣势不得不用下法故欲发其汗者不可不早虑及此也

阳明病法当汗多反无汗其身如虫行皮中状者以其人胃气久虚邪欝于太阳之表阳明肌腠不能宣发作汗故也宜葛根汤小剂㣲汗和其肌表自可愈也

阳明病初欲食知其从中风热邪传来也阳明受邪当小便数大便鞕今小便反不利大便自调知津未伤而胃自和不成里实也既不成实则在经之邪夲轻可自愈也若其人骨节疼翕翕如有热状是太阳之表未除也奄忽也忽然发狂濈然汗出而觧者盖以太阳传来之邪夲轻阳明所受之邪自浅津未伤而胃自和仍当还表作觧也然必待发狂而觧者此胃中水气不胜初欲食之糓气糓气长阳化热水不胜热酿汗共并而出所以发狂作觧也凡将汗觧衇必先浮今言衇𦂳则愈者亦邪还于表欲觧应见之衇也

伤寒发热无汗呕不能食为太阳之邪欲传也若无汗为太阳阳明之表尚在汗之可也今反汗出濈濈然者是邪已转属阳明之府可下不可汗也

伤寒之邪传入阳明衇浮发热无汗其表不觧者虽有燥渴乃大青龙汤证不可与白虎汤即有阳明渴欲饮水热证应与白虎者亦必审其无太阳表证始可与也加人参者以其衇浮不滑非有馀也且欲于大觧热中速生其津液也

此言伤寒太阳证罢邪传阳明表里俱热而未成胃实之病也衇浮滑者浮为表有热之衇阳明表有热当发热汗出滑为里有热之衇阳明里有热当烦渴引饮故曰表有热里有热也此为阳明表里俱热之证白虎乃觧阳明表里俱热之药故主之也不加人参者以其未经汗吐下不虚故也

病人谓病太阳经中风伤寒之人也太阳病烦热汗出则应觧矣今又寒热如疟状每至日晡所即发潮热日晡者乃申酉阳明王时故曰属阳明也证虽如此当审其果尽归阳明耶抑或尚兼太阳也故又当以衇辨之若衇实者邪已入里则汗出潮热为阳明下证宜与大承气汤下之若衇浮虚者邪尚在表则寒热如疟仍属太阳当汗之证也宜与桂枝汤汗之

太阳病若吐若下若发汗后不觧入里㣲烦者乃栀子豉汤证也今小便数大便因鞕是津液下夺也当与小承气汤和之以其结热未甚入里未深也

趺阳胃经衇也趺阳衇浮而涩阳浮则胃气强隂涩则小便数隂阳相搏则热盛而液竭矣故大便则鞕也其名为约者谓脾为邪所约束不能为胃行其津液故名脾约也以麻仁丸主之养液润燥清热通幽其不敢恣行承气者以衇涩故也

伤寒吐后胸不胀满而腹胀满者是表邪已尽胃中壅热故也宜与调胃承气汤下其热而和之以无鞕痛故不用大小承气也

阳明病谓已传阳明不吐不下心烦者谓未经吐下而心烦也其为热盛实烦可知故与调胃承气汤泻热而烦自除也

阳明病不大便发热汗多不止者虽无内实亦当急下之盖因阳气大蒸于内恐致隂液暴亡于外故以全津液为急务也宜大承气汤下之

阳明病下之后心中懊憹而烦者若腹大满不大便小便数知胃中未尽之燥屎复鞕也乃可攻之若腹㣲满不可攻也误攻必变胀满不能食饮水则哕等逆矣若果有燥屎宜下者以大承气汤下之

得病二三日无太阳少阳证烦躁心下鞕至四五日不大便若衇大属正阳阳明胃实之证也下之无疑今衇弱虽胃和能食不可轻下祗可与小承气汤少少与而㣲和之令其小安次日仍不大便继与小承气汤促之若六七日竟不大便而小便少者即不能食亦属胃中尚未乾燥屎未定鞕如大攻之初见鞕复必溏也湏待小便利知屎定鞕乃可攻之宜大承气汤

阳明病衇迟虽汗出不恶寒外证欲觧而衇不实尚未可攻也若其人身重热困于体也短气而喘热壅于上也腹满潮热热聚于中也手足濈然汗出大便已鞕热结于下也斯为外邪已觧内实已成始可攻之主以大承气汤可也若汗出㣲发热恶寒者则外犹未觧也其热不潮者里犹未实也不可与承气汤即有里急腹大满不通等证亦祗宜与小承气汤㣲和胃气勿令大泄下盖以衇迟故也

阳明病潮热大便㣲鞕者可与大承气汤不鞕者不可与之也若不大便六七日恐有燥屎欲知之法少与小承气汤汤入腹中转失秽气则为有燥屎乃可攻之若不转失秽气此但初头鞕后必溏是尚未成鞕也不可攻之攻之必寒气乘虚上逆胀满不能食也欲饮水者得水则哕亦由虚寒之气上逆不能化水而下输也若其后所发潮热不退必是大便再鞕但已经下后所鞕者无多祗以小承气汤和之可也故凡服承气汤不转失气者慎不可攻也此盖仲景戒人不可轻下之意

阳明病讝语潮热衇滑而疾者是可攻之证衇也然无濈濈然之汗出与小便数大便鞕燥实等证则不可骤然攻之宜先与小承气汤一升试之若腹中转失秽气则知肠中燥屎已鞕以药少未能遽下所转下者但屎之气耳可更服一升促之自可下也若不转失气则勿更与服俟明日仍不大便诊其衇仍滑疾则更服之今衇反见㣲涩则是里虚无气不能承送故为难治所以不可更与承气汤也

伤寒若吐若下后津液已亡而表不觧邪因入里不大便五六日上至十馀日仍不大便日晡所发潮热不恶寒者此乃表邪悉罢里热渐深也仍宜大承气汤荡尽馀邪以存隂液自可愈也若因循失下以致独语如见鬼状病势剧者则不识人循衣摸牀惊惕不安㣲喘直视见一切阳亢隂㣲孤阳无依神明扰乱之象当此之际惟诊其衇滑者为实堪下则生涩者为虚难下则死若病势㣲者但见潮热谵语不大便之证而无前神昏等剧者宜以大承气汤下之若一服利即止后服盖恐其过也

阳明病本应自汗出医误以为风邪更重发汗病已差尚㣲烦不了了者此大便必鞕故也然无或满或痛之苦者以重汗亡津胃中乾燥故大便鞕本无宿食也则当问其小便日㡬行若本一日三四行今日祗再行可知大便不久则出盖小便数少则津液当还胃中故知不久必大便自出不湏药也

此承上条详其义以明其治也阳明病自汗出或发汗小便自利者此为津液内竭虽大便鞕而无满痛之苦不可攻之当待津液还胃自欲大便燥屎已至直肠难出肛门之时则用蜜煎润窍滋燥导而利之或土𤓰根宣气通燥或猪胆汁清热润燥皆可为引导法择而用之可也

少隂病得之二三日口燥咽乾急下之宜大承气汤者乃因热势甚速消灼肾水津液不能到咽故不必待其有可下之证而急下之是下其热以救将絶之水缓则肾水乾竭阳必无依躁冒自焚而死也目中不了了而睛和者隂证也睛不和者阳证也今伤寒六七日目中不了了睛不和者是肾水为胃阳所竭水既不能制火则火上熏于目而眸子朦胧为之不了了也此热结神昏之渐危恶之候也虽外无阳证惟身㣲热内无满痛祗大便难亦为热实故曰此为实也急以大承气汤下之泻阳救隂以全未竭之水可也睛不和者谓睛不活动也

阳明病之人小便自利大便当鞕小便不利大便不鞕是知鞕不鞕不在热不热而在液之竭与不竭也今小便不利而大便乍难乍易者盖热将欲作结而液未竭也有时㣲热者热入里也喘者热乘肺也冒者热乘心也不能卧者热并阳也此皆一派热结便鞕之徴神昏谵狂之渐虽无满痛亦必有燥屎宜大承气汤下之自愈也

病人不大便五六日绕脐痛者是肠胃中燥屎结无去路故绕脐痛也烦躁发作有时者是燥屎秽热上攻则烦躁不攻则不烦躁故发作有时也不湏以小承气汤试之直以大承气汤下其燥屎大便利自可愈也

此承上条以明其治也下之未尽仍当下之乃大下之后六七日后不大便烦亦不觧腹仍满痛者此有燥屎下之未尽也所以然者本有宿食故也宜大承气汤复下之自愈也

阳明经病下之身热未除手足温不结胸者是所陷之邪浅也心中懊憹饥不能食但头汗出者是阳邪蒸欝于胸膈间也故宜栀子豉汤涌其热也

伤寒三阳多有呕证以其风寒之表未除胸中阳气为寒所欝故皆不可攻下也其乾呕而恶寒发热者属太阳也喜呕而寒热往来者属少阳也今虽祗有恶热不恶寒大便鞕之阳明证而呕多亦不可攻之其气逆在上而未敛为实也

阳明谓阳明里证中风谓太阳表证也口苦咽乾少阳热证也腹满阳明热证也㣲喘发热恶寒太阳伤寒证也衇浮而𦂳伤寒衇也此为风寒兼伤表里同病之证当审表里施治太阳阳明病多则以桂枝加大黄汤两觧之少阳阳明病多则以大柴胡汤和而下之若惟从里治而遽以腹满一证为热入阳明而下之则表邪乘虚复陷故腹更满也里热愈竭其液故小便难也

此承前条互发其义以明其治也前条表证居多戒不可误下此条表里混淆衇证错杂不但不可误下亦不可误汗也若以衇浮而𦂳误发其汗则夺液伤隂或加烧针必益助阳邪故讝语烦躁怵惕愦乱不眠也或以证之腹满恶热而误下之则胃中空虚客气邪热扰动胸膈心中懊憹舌上生胎是皆误下之过宜以栀子䜴汤一涌而可安也若衇浮不𦂳证无懊憹惟发热渴欲饮水口乾舌燥者为太阳表邪已衰阳明燥热正甚宜白虎加人参汤滋液以生津若发热渴欲饮水小便不利者是阳明饮热并盛宜猪苓汤利水以滋乾然阳明病法当多汗因汗出多致小便少而渴者不可与猪苓汤盖以汗多胃燥无水不能下行乃水涸之小便少非水蓄之小便不利也恐猪苓汤更利其小便则益竭津液而助燥矣

属藏谓属里也属府谓属表也溲谓小便也衇浮而大太阳阳明衇也浮属表大属里今太阳衇浮之表未觧而心下反鞕阳明之里又急权乎汗下可也设里有热实攻之无疑不湏先汗以觧外也如无热实而有衇浮之表不但不令攻之即小便不利亦不令利小便仍当觧外也盖恐溲数汗多亡其津液致大便鞕则热愈实也若汗少衇迟即有便鞕里尚未实亦未可攻也

阳明病不更衣已食如饥食辄腹满衇数者则为胃热可下证也今衇迟迟为中寒中寒不能化榖所以虽饥欲食食难用饱饱则烦闷是健运失度也清者阻于上升故头眩浊者阻于下降故小便难食欝湿瘀此欲作榖疸之徴非阳明热湿腹满发黄者比虽下之腹满暂减顷复如故所以然者衇迟中寒故也

阳明病内热则不大便能食小便利手足濈然汗出是可下之证也今中寒不能食小便不利虽手足濈然汗出不可下也此为中寒欲作固瘕何以知之以大便必初鞕而后溏也所以然者胃中虚冷水榖不分故小便不利而大便必溏也

太阳病衇浮缓而弱中风衇也发热汗出恶寒中风证也不呕则里气和缘何而有心下痞证此必以医下之故也如其不经医下邪热自传于里病人不恶寒而渴者此邪去太阳已转属阳明也若小便数者大便必鞕然使不更衣十馀日而无或满或痛之苦是仍属虚燥不实之鞕不可议下俟之可也如或渴欲饮水必是胃中乾燥当少少与之以滋其胃可耳其或小便不利而渴者是又为水停不化宜五苓散以导其所停之水矣盖病在膀胱故仍治太阳而不治阳明也

此申上条痞鞕不更衣十日无所苦误攻之变也阳明病非胃家实而心下鞕满者不可攻之若攻之其人利不止者则正脱而死其人利自止者邪退则犹可愈也

虚者下之是为重虚隂津消亡自然大渴其求水者阳气犹存故易愈若恶水者阳气已絶则难愈矣

大下之后复发其汗重亡津液小便当少以水液内竭故也勿治之言勿利其小便也湏俟津液回而小便利必自愈矣

妇人病伤寒经血适至则有热入血室之证宜刺期门男子病伤寒有下血讝语者亦为热入血室也若热随血去必通身汗出而解矣若血已止其热不去蓄于阳明不得外越而上蒸但头汗出而不解者亦当刺期门随其实而泻之则亦必通身濈然汗出而愈也

阳明属胃开窍于口阳明有热故口燥也但欲潄水不欲咽者虽燥而不渴知热在经而不在府在血而不在气也热在经血廹血妄行必致衂也

此承上条详出衇证以互发其义也阳明病衇浮发热口鼻乾燥热在经也若其人能食则为胃和胃和则邪当还表作解也然还表作解不觧于卫则解于荣汗出而觧者从卫觧也衂血而觧者从荣觧也今既能食衂血则知欲从荣觧也

经曰血并于下乱而喜忘喜忘者好忘前言往事也今阳明病其人喜忘者本有乆瘀之血与热上并于心故令喜忘也畜血之屎虽鞕然大便反易其色必黑葢以血与糟粕共并故反易而色黑也不用桃仁承气汤而用抵当汤大下之者以其人本有乆瘀之血故也

此承上条言畜血喜忘热结而无表里证者当下之义也病人无表里证是无太阳表阳明里证也但发热而无恶寒七八日虽衇浮数不可汗也若屎鞕可下之假令已下衇不浮而数不解是表热去里热未去也至六七日又不大便若不能消榖善饥是胃实热也以大承气汤下之今既能消谷善饥是胃和合热非胃邪合热故屎虽鞕色必黑乃有瘀血热结之不大便也宜用抵当汤下之若衇数不觧不大便鞕而下利不止必有乆瘀协热腐化而便脓血也则不宜用抵当汤下之矣
伤寒发汗己身目为黄所以然者以表有寒里有湿未觧也夫表寒里湿欝而发黄自非热湿内瘀欝而成黄者比故不可下唯当于表寒里湿中求其治法宜发其表寒利其里湿可也

伤寒表邪未觧适遇其人阳明素有湿邪热入里而与湿合湿热蒸瘀外薄肌表身必发黄也若其人头有汗小便不利大便鞕则或清或下或利小便自可愈也今乃无汗小便利是里之瘀热未深表之欝遏犹甚故用麻黄连轺赤小豆汤外发其表内逐其湿也

身黄湿热之为病也湿盛于热则黄色晦热盛于湿则黄色明如橘子色者谓黄色明也伤寒七八日身黄色明小便不利其腹㣲满此里热深也故以茵蔯蒿治疸病者为君佐以大黄使以栀子令湿热从大小二便泻出则身黄腹　自可除矣
伤寒身黄发热者设有无汗之表宜用麻黄连轺赤小豆汗之可也若有成实之里宜用茵蔯蒿汤下之亦可也今外无可汗之表证内无可下之里证故惟宜以栀子蘖皮汤清之也

阳明病无汗不以葛根汤发其汗而以火劫取汗致热盛津乾引饮水停为热上蒸故额上㣲汗出而周身反不得汗也若小便利则从燥化必烦渴宜白虎汤小便不利则从湿化必发黄宜茵蔯蒿汤

阳明病无汗以热无从外越也小便不利湿不能下泄也心中懊憹湿瘀热欝于里也故身必发黄宜麻黄连轺赤小豆汤外发内利可也若经汗吐下后或小便利而心中懊憹者乃热欝也非湿瘀也便鞕者宜调胃承气汤下之便软者宜栀子豉汤涌之可也

阳明经病面合当色赤是热邪犹怫欝在经尚未入里而成实也故虽不大便不可攻之若攻之则怫欝在经之邪不觧必令发热色黄若其人里燥小便利则同燥化当不发黄而必大便鞕矣
阳明病发热汗出者此为热越小便若利大便因鞕不能发黄也但头汗出身无汗是阳明之热不得外越而上蒸也小便不利湿蓄膀胱也渴饮水浆热灼胃府也此为湿热瘀蓄在里外薄肌肤故身必发黄也茵蔯蒿汤主之者通利大小二便使湿热从下窍而出也

此太隂转属阳明证也伤寒衇浮缓手足热者太阳也今手足自温非太阳证是为系在太隂也然太隂衇当沉缓今衇浮缓乃太阳衇也证太隂而衇太阳是邪由太阳传太隂也故曰系在太隂也若小便自利者则不从太隂湿化而发黄至七八日大便鞕者则是从燥化此为阳明也

凡伤寒无论三隂三阳若转系阳明其人必有濈濈然㣲汗出之证始为转属阳明也

太阳病吐之表觧者当不恶寒里觧者亦不恶热今反不恶寒不欲近衣者是恶热也此由吐之后表觧里不觧内生烦热也葢无汗烦热热在表大青龙证也有汗烦热热在里白虎汤证也吐下后心中懊憹无汗烦热大便虽鞕热犹在内栀子豉汤证也有汗烦热大便已鞕热悉入府调胃承气汤证也今因吐后内生烦热是为气液已伤之虚烦非未经汗下之实烦也已上之法皆不可施惟宜用竹叶石膏汤于益气生津中清热寕烦可也
太阳病不觧当恶寒发热今自汗出不恶寒发热是表已觧也关上衇细数胃不和也细者胃气虚数者胃气热证衇不和询其故知以医吐之过也一二日病在太阳正气未衰吐之者伤胃未深故腹中知饥口不能食也三四日病在阳明胃中已热吐之者复伤津液故不喜糜粥欲食冷食也五六日病将转入隂经正气已衰吐之者胃中虚冷故朝食暮吐也此皆医吐之所致尚在可治故曰此为小逆也

食榖欲呕属阳明者以胃主受纳也今胃中寒不能纳榖故欲呕也以呉茱萸汤温中降逆而止其呕可也若得汤反剧者此必非中焦阳明之里寒乃上焦太阳之表热也呉茱萸气味俱热药病不合故反剧也法当从太阳阳明合病不下利但呕之例治之宜葛根加半夏汤

病人衇数数为有热则当消榖引食今食而反吐者盖以身热衇数误为表热而发其汗因使其人阳气㣲膈气虚也不知此衇之数乃外邪客热之数非胃中实热之数也其不能消榖食而反吐者乃胃中本虚冷故耳

阳明病不能食者为中寒即有衇数客热上条既戒以不可汗此又言亦不可攻若攻其热则寒其胃阳亦必作哕矣所以然者客热虽除胃亦虚冷故也以其人本来胃虚故攻其热必哕哕即乾呕也

此承上条不攻亦哕之义也若其人胃中虚冷不能食者虽不攻其热饮水则哕盖以胃既虚冷复得水寒故哕也宜理中汤加丁香呉茱萸温而降之可也

误攻饮冷皆可致䭇固矣今趺阳胃衇浮而不大无力而虚则是胃虚与邪相搏即不误下饮冷亦令䭇也若趺阳胃衇滑则为哕者乃热气壅欝之䭇非胃气虚竭之䭇医何可取实责虚以自取其咎耶若趺阳胃衇浮而鼻中燥者此热据荣分荣热迫血妄行必作衂也世有以哕为呃逆者不知哕即乾呕也以其有哕哕之声故又名哕也观今病呃逆之人与饮冷水则气自脐下冲上出口而作格儿格儿之声声长时止者为实可治声短不已者为虚难治

寸口衇浮大指六衇皆浮大也六衇皆浮大则非阳明按之大衇乃太阳不按之大衇也医反下之此为大逆则从前浮衇变而为无血之虚大衇变而为胃冷之迟虚寒相搏则为肠鸣医乃不知而反与饮冷水其人得水寒之气冷与虚相搏于胃中故必䭇也䭇者气饐结有声即今之呃逆也
伤寒哕而不腹满者为正气虚呉茱萸汤证也哕而腹满者为邪气实视其二便何部不利利之则愈也

谵语一证有虚有实实则谵语阳明热甚上乘于心乱言无次其声髙朗邪气实也虚则郑声精神衰乏不能自主语言重复其声㣲短正气虚也
伤寒四五日入里之时也衇沉而喘满乃为在里之喘满而反发其汗津液越出则表虚也汗出胃乾大便为难则里实也久则胃热炽盛必发讝语也

此详上条以明其治也阳明病其人多汗以津液外出胃中乾燥大便必鞕久则讝语宜以小承气汤主之若一服利讝语止慎不可更服也

病自汗出而讝语者以素有燥屎在胃中此为太阳风邪之所传也湏当下之然必湏太阳之邪已过阳明之经而入阳明之府乃可下之若下之早则里热未结不但热去不尽且虚其中热乘虚而上干于心语言必乱此表虚汗出里实讝语所以必待过经入府而后下之则愈宜大承气汤
阳明病谵语有潮热反不能食者知胃中必有燥屎已结实也宜大承气汤下之若能食者知胃将和但大便鞕耳当导之不可下也

下利里虚谵语里实若衇滑大证兼里急知其中必有宿食也其下利之物又必稠粘臭秽知热与宿食合而为之也此可决其有燥屎也宜以小承气汤下之于此推之可知燥屎不在大便鞕与不鞕而在里之急与不急便之臭与不臭也

上条下利谵语为可治此条下利谵语者死要知谵语不死于下利而死于直视也直视者精不注乎目也谵语者神不守乎心也已属恶候加之喘满阳上脱也故曰死下利隂下脱也故曰亦死也
太阳病发汗过多不觧又复重发其汗以致气液两亡热邪乘燥传入阳明而生讝语讝语者胃热阳也衇短者气衰隂也阳病见隂衇为隂胜于阳故死也若衇不短为隂阳自和故不死也

此又承上条以出其治也谵语者属阳明热实可下之证也若发汗过多大亡气液而发谵语者乃津枮致燥之谵语非热甚内实之谵语不可下也里有热宜白虎加人参汤表不觧与柴胡桂枝汤和其荣卫以通津液后自愈也

中风传阳明病太阳未罢衇当浮缓今衇弦浮大弦少阳衇也浮太阳衇也大阳明衇也衇既兼见证亦如之腹满太阳阳明证也脇下及心痛久按之气不通快少阳证也鼻乾阳明证也不得汗太阳证也嗜卧少隂证也面目悉黄太隂证也小便难太阳府证也潮热阳明里证也哕逆胃败证也耳前后肿少阳证也短气气衰证也凡仲景立法无方之条皆是此等隂阳错杂表里混淆之证但教人俟其病势所向乘机而施治也故用刺法待其小差若外病不觧已成危候如过十日衇续弦不浮者则邪机已向少阳可与小柴胡汤和之使阳明之邪从少阳而觧若衇但浮不大而无馀证者则邪机已向太阳当与麻黄汤汗之使阳明之邪从太阳而觧若已过十馀日病势不减又不归于胃而成实更加不尿腹满哕甚等逆即有一二可下之证胃气已败不可治也

衇浮而芤浮为阳盛芤为隂虚阳盛则发热隂虚则汗出二者相搏则胃气生热愈盛胃中津液立亡其阳则絶者言阳亡津液絶也

阳明病法多汗反无汗而小便利是寒气内攻也至二三日呕而咳寒邪上逆也手足厥者寒气见于四支也气上逆则咳而苦头痛矣若不咳不呕不厥则头不痛此证之头痛者标也咳逆手足厥者夲也

阳明病当恶热不恶寒若从伤寒传来则不能食今从中风传来故能食也伤寒挟寒邪则有头痛证今中风挟风邪则有头眩证理固然也寒邪属隂若兼饮则咳而呕今不呕而咽痛则以风属阳邪风病则兼火故咳而咽痛以类相从也

病人有寒谓胃中寒也复发汗谓汗而复汗也胃寒复汗阳气愈㣲胃中冷甚蚘不能安故必吐蚘也宜理中汤送乌梅丸可也

此承上条误而又误必变而成逆也胃中虚冷夲因误汗水药不得入口入口即吐而为逆也若更发其汗则胃逆益甚不能司纳不特水药入口方吐且必无时而不吐逆也

阳明病衇浮而迟浮主表热迟主里寒今其证下利清榖则为里寒太甚法当温之宜四逆汤主之
凡阳明病无论在经在府必乘其旺时而觧申酉戌阳明旺时也经气旺则邪气自退故觧也


按
自汗是阳明证盗汗是少阳证盗汗当是自汗文义始属

汗出多之下当有发热二字若无此二字衇迟汗出多㣲恶寒乃是表阳虚桂枝附子汤证也岂有用桂枝汤发汗之理乎必是传写之遗

王三阳云经文寒字当邪字觧亦热也其说甚是若是寒字非白虎汤证矣

赵嗣真曰活人书云弦者阳也涩者隂也阳病见阳衇者生在仲景衇法中弦涩属隂不属阳得无疑乎今观夲文内衇弦者生之弦字当是滑字若是弦字弦为隂负之衇岂有必生之理惟滑衇为阳始有生理滑者通涩者塞凡物理皆以通为生塞为死玩上条衇滑而疾者小承气主之衇㣲涩者里虚为难治益见其误

循衣摸牀危恶之候也一以隂气未竭为可治如太阳中风火劫变逆捻衣摸牀小便利者生不利者死是也一以阳热之极为可攻如阳明里热成实循衣摸牀衇滑者生涩者死是也大抵此证多生于汗吐下后阳气大虚精神失守经曰四肢者诸阳之本也阳虚故四肢扰乱失所倚也以独参汤救之汗多者以参耆汤厥冷者以参附汤治之愈者不少不可概谓阳极隂竭也

土𤓰即俗名赤雹也肘后方治大便不通采根捣汁用筒吹入肛门内此与上猪胆汁方同义内台方用土𤓰根削如挺内入榖道中误矣盖蜜挺入榖道能烊化而润大便土𤓰根不能烊化如削挺用之恐失仲景制方之义

太阳病烦热无汗而渴小便利者大青龙汤证也小便不利者小青龙汤去半夏加花粉茯苓证也太阳病烦热有汗而渴小便利者桂枝合白虎汤证也小便不利者五苓散证阳明病烦热无汗而渴小便利者宜葛根汤加石膏主之小便不利者以五苓散加石膏寒水石滑石主之阳明病烦热有汗而渴小便利者宜白虎汤小便不利者以猪苓汤少阳病寒热无汗而渴小便利者当以小柴胡汤去半夏加花粉小便不利者当以小柴胡汤加茯苓太隂无渴少隂阳邪烦呕小便赤而渴者以猪苓汤少隂隂邪下利小便白而渴者以真武汤厥隂阳邪消渴者白虎加人参汤厥隂隂邪转属阳明渴欲饮水者少少与之则愈证既不同法亦各异当详审而明辨之

不能食与上条食难用饱同一不能腐熟水榖也小便不利与上条小便难同一不能下输膀胱也惟手足濈然汗出与上条饱则㣲烦头眩不同彼欲作榖疸此欲作固瘕皆胃中寒冷一以㣲烦头眩阳在中上故不病泻而病疸一以手足汗出阳在四肢故不病疸而病泻也再上条中寒食难用饱无汗小便难欲作榖疸以其尚能少食㣲烦犹有阳气故也此条中寒不能食手足冷汗小便不利欲作固瘕则是寒湿不化纯隂故也固瘕者大瘕泻也俗谓之溏泻固者久而不止之谓也人之汗以天地之雨名之隂阳和而后有雨阳亢则热而雨少隂盛则寒而雨多人之汗亦若是也四肢手足属土土主脾胃若衇大其汗蒸蒸而热则为阳盛可下之证也若衇迟其汗漐漐而寒则为隂盛可温之证也

但以法救之五字当是若小便不利方与上文小便数下文渴者之义相合此条病势不急救之之文殊觉无谓必有遗误王三阳亦云此䖏五苓散难用不然经文渴者之下当有阙文也

此方之甘草当是茵蔯蒿必传写之误也阳明病被火额上㣲汗出而小便不利者必发黄
欲食冷食之下当有五六日吐之者六字若无此一句则不喜糜粥欲食冷食与朝食暮吐之文不相聫属且以上文一二日三四日之文细玩之则可知必有五六日吐之一句由浅及深之谓也
令汗大出四字当是衍文
其所云亦郑声也

宜大承气汤下之句应在必有燥屎五六枚之下始合当用大承气汤下之之义若但便鞕而用大承气汤下之殊失仲景顾虑悞下慎下之㫖
发汗过多亡阳讝语以无大便鞕满痛故不可下以无身寒汗出恶寒故不可温于此可知发太阳汗出过多致谵语者必无发热汗出恶寒也发阳明汗出过多致谵语者必有潮热恶热不大便也此则发少阳汗多致谵语者即论中少阳不可发汗发汗则谵语是也然舍小柴胡汤别无治法若祗用柴胡又恐升散非亡阳所宜故合桂枝和其荣卫通其津液自可愈也

续浮之浮字当是弦字始与文义相属则可与小柴胡汤若俱是浮字则上之浮既宜用小柴胡汤下之浮又如何用麻黄汤耶

必吐下不止之下字当是衍文

