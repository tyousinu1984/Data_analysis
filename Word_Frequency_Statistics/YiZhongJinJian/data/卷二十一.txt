注
凡病人食少饮多小便利者为消渇病小便不利者为留饮病留饮者即今之停水饮病也若水停上焦胸中则壅肺气不得降故暴喘满也若水停中焦心下甚者则凌心故病悸动不安㣲者则碍肺故病呼吸短气若水停下焦少腹则不输膀胱故必苦里急也仲景于此但言上中二焦不及下焦者非畧之也谓已详于伤寒论中也

水停心下中焦部也中焦属胃故不止病悸短气而亦病呕也病悸短气者是水停胃外从膈下而上干于胸也病呕者是水停胃内从胃中而上越于口也然必先渇饮水多而后作呕者方属饮家呕病也主小半夏汤者以止呕也加茯苓者以饮水多而病呕故兼利水也

饮家渇者是水停气不化生津液而渇也呕家渇者是呕吐胃乾燥伤津液而渇也故曰呕家夲应渇也先呕后渇者当少少与饮之以和胃生津为欲解也若呕吐后反不渇者是必心下素有支饮故也惟主小半夏汤止呕而不加茯苓者以不渇并无新饮且呕后已伤津液不可再行利水重竭津液也

卒然呕吐虽然不渇而心下痞塞是膈间有水凝结也眩者是水阻阳气不升也悸者是水气上干于心也即不渇无新饮而平日饮盛可知则不必顾及津液亦必加茯苓以利水斯结可开而阻可通也

悸者筑筑然跳动病也上条心下有悸是水停心下为病也此条脐下有悸是水停脐下为病也若欲作奔豚则为阳虚当以茯苓桂枝甘草大枣汤主之今吐涎沫水逆胃也巅眩水阻阳也则为水盛故以五苓散主之也

水停心下甚者病悸已明其治矣㣲者短气其治有二气虚短气是气少不能长息而短也㣲饮短气是水停阻碍呼吸而短也若呼之气短是心肺之阳有碍也用苓桂术甘汤以通其阳阳气通则膀胱之窍利矣吸之气短是肝肾之隂有碍也用肾气丸以通其阴阴气通则小便之闗开矣故曰苓桂术甘汤主之肾气丸亦主之也

停饮初病即以小半夏汤加茯苓五苓散肾气丸等药治之而愈者㣲邪也若邪甚而不去者留于心上则阻心阳必背寒冷留于脇下则碍肝气必脇下痛引缺盆咳𠻳转甚留于胸中则壅肺气必短气而喘留于身体则塞经络必四肢歴节痛也由此推之留于脾则腹肿身重留于肾则嚢足胫肿理必然也

伤饮之病留而不去谓之留饮伏而难攻谓之伏饮伏饮者乃饮留膈上伏而不出发作有时者也即今之或值秋寒或感春风发则必喘满咳吐痰盛寒热背痛腰疼咳剧则目泣自出咳甚则振振身动世俗所谓吼喘病也

凡饮病得衇浮而细滑者为痰饮初病水邪未深之证也

凡饮病得衇沉者为留饮水邪将深之言也
凡饮病得衇伏者为伏饮水邪已深之证也凡病饮之人欲自下利利后通快此为所留之饮欲自去而愈故也若虽利利反不快心下续有坚满乃所留之饮盘结不欲去也宜攻之以甘遂半夏汤方中反佐甘草以激之意在所向无前即潜伏难攻水结未有不破者因自下利故又佐芍药以约束之防胜后穷追不止也

设问曰夫饮不止于留饮伏饮也而丗谓饮有四者何也师曰留饮伏饮言饮病新乆深浅之理也今丗所谓四者有痰饮悬饮溢饮支饮言饮病之情状也四饮亦不外乎留饮伏饮之理但因其水流之处特分之为四耳由其状而命之名故有四也痰饮者水饮走肠间不泻水精留膈间不输得阳煎熬成痰得隂凝聚为饮凡所在处有声故在上则㗋中有漉漉之声在下则肠间有沥沥之声即今之遇秋冬则发至春夏则止乆咳𠻳痰喘病也悬饮者饮后水流在脇下不上不下悬结不散咳唾引痛即今之脇下有水气停饮脇痛病也溢饮者饮后水流行归于四肢当汗出而不汗出壅塞经表身体疼重即今之风水水肿病也支饮者饮后水停于胸咳逆碍息短气不得卧其形如水肿状即今之停饮喘满不得卧之病也

四饮之水或留膈间或留肠间或留脇下或留肢体或留胸中然不能尽水之为病也故又发明水之在心者心下坚鞕短气而悸不欲饮水也水之在肺者吐涎沫渇欲饮水也水之在脾者少气身重也水之在肝者脇下支满嚏而痛也水之在肾者脐下悸也医者以此触类而通之则水之病自无遁情矣

支饮胸满邪在肺也宜用木防己汤葶苈大枣汤支饮腹满邪在胃也故用厚朴大黄汤即小承气汤也

此承上条详出其证以明其治也心下有痰饮谓痰饮之水流在膈间故胸脇支满支满则阻碍阳气不得上通于头目故目眩也主以苓桂术甘汤者利水而通阳气也

此又承上条互详其证以别其治也心下有痰饮喉间有漉漉声肠间有水气肠中有沥沥声者用苓桂术甘汤即温药和之之法也若更腹满则水结实矣口舌乾燥则水不化矣故以防己椒目葶苈大黄前后分攻水结水结开豁则腹满可除水化津生则口燥可滋小服而频示缓治之意稍増者稍稍增服之口中有津液渇者乃饮渇也加芒消者以峻药力耳

沉主里弦主饮悬饮之病属饮停里故主悬饮内痛也

此承上条以明其治也主以十枣汤亦形气之实者宜之若形气稍虚又当临证斟酌也

溢饮病属经表虽当发汗然不无寒热之别也热者以辛凉发其汗大青龙汤寒者以辛温发其汗小青龙汤故曰大青龙汤主之小青龙汤亦主之也

弦为诸饮之证然专主者肝也水在肝部则病悬饮故衇沉弦也水在肺部则病支饮故衇不弦也喘咳短气肺饮证也脇下引痛肝饮证也今亦不见脇下引痛之肝证但见苦喘短气之肺证故曰肺饮不弦也

支饮水在肺之病故亦喘而不能卧短气也其衇平谓见肺之平衇或浮或涩或短此详申上条不弦之义也

此承上条以明其治也喘咳不能卧短气不得息皆水在肺之急证也故以葶苈大枣汤直泻肺水也

支饮则喘满不得息水在胸肺也更兼心下痞坚则水盘结连引膈间故曰膈间支饮也面色黧黒水邪深结之色也其衇沉紧水邪深结之衇也水邪深结故有喘满痞坚之证也得之数十日医或吐之不愈者是水邪不单结在上故越之而不愈也或下之不愈者是水邪不单结在下虽竭之亦不愈也心下痞坚饮结在中可知故以木防己汤开三焦水结通上中下之气方中用人参以吐下后伤证也故水邪虚结者服之即愈若水邪实结者虽愈亦复发也即复与前方亦不能愈当以前方减石膏之寒凝加芒硝峻开坚结加茯苓直输水道未有不愈者也

心下膈下也水在膈上则喘满水在膈间则痞悸水在膈下则惟苦眩晕以泽泻汤之平和小剂主之治支饮之轻者可也若阳虚水盛又当从事乎苓桂术甘汤五苓散矣

稠浊为痰阳之盛也稀清为饮隂之盛也有痰无饮当以凉药治之有饮无痰当以热药温之若痰而兼饮者此不可纯凉又不可纯热故当以温药和之可也

支饮水在膈之上下也水乘肺则咳水乘心则烦水结胸则痛其人形气俱实以十枣汤攻之可也然病此卒不死或至百日或延至一年者以饮隂邪隂性迟故不卒死也

此承上条以出其衇也咳家谓久咳之家也咳家未可攻也若衇弦其咳则为有水也有水可攻故以十枣汤攻之

衇双弦者两手左右衇皆弦也偏弦者或左或右衇单弦也偏弦者饮也故当下之双弦者寒也不当下也即偏弦当下亦不可大下若大下之则虚其里单弦变而为双弦矣弦为隂衇重隂则寒故曰双弦者寒也此又示人不可以弦衇专主饮也衇弦数有寒饮冬夏难治

单弦主饮固当下也若单弦兼迟而有寒饮不可下也寒饮之咳冬夏难治者以夏阴极于内冬隂极于外故也此承上二条详申弦衇饮病可下不可下之义也

久咳数嵗即今之年年举发痰饮咳𠻳水喘之病也若其衇弱者知邪不进则为可治若实大数者知邪日进故死也若衇虚者知正气虚必苦冒也审其人素夲有支饮则不必治其咳宜于痰饮家求治法也

咳逆古咳𠻳名也倚息今呼吸促也咳𠻳呼吸气促不得卧乆病多属痰饮新病毎兼形寒故宜以小青龙汤汗之以散内饮外寒也小青龙汤辛温大散惟有馀之人宜之若误施之于不足之人辛热则伤隂故多唾口燥也大散则伤阳故手足厥逆也面热如醉阳外浮也小便难气上冲隂内竭也衇沉㣲里气弱也手足痹表气虚也时复冒虚之甚也虽隂阳表里俱虚然属误汗寒热错杂之壊病故与茯苓桂枝五味甘草汤先通阳和隂俟上冲气平再议他法也今气冲虽下而反更咳𠻳胸满者则知寒饮贮胸故嫌桂枝偏于走表加乾姜细辛独胜中之寒饮也服之咳满即止而更复渇冲气复发则知隂火上逆为乾姜细辛热药所动故也若服之时遂渇稍时而渇反止者则为其人素有支饮也支饮者法当冒冒者是因饮逆胸中作呕而冒非阳虚为饮所阻不升之冒也故仍以夲方复加半夏者以去水也更去甘草者恐甘助呕也水去呕止其人面形肿者加杏仁以降呕咳上逆之馀邪若不因呕咳面肿则为风邪所袭应加麻黄今其人血虚手足痹阳虚手足厥且因呕咳后而肿故不加也若兼有面热如醉此为胃热上冲熏其面更加大黄以利胃热可也

寸口通指左右三部而言也浮而有力为风浮而无力为虚按之兼迟即为虚劳之证故主卫外荣内虚竭也

趺阳胃衇也胃衇浮盛按之而数为胃气热故善消榖也火盛消榖则大便必坚气盛消水则小便必数故溲数即坚也坚数相抟即为消榖消渇之病

此复申上条大便坚小便数之义也

饮水多而小便少者水消于上故名上消也食榖多而大便坚者食消于中故名中消也饮水多而小便反多者水消于下故名下消也上中二消属热惟下消寒热兼之以肾为水火之藏也饮一溲一其中无热消耗可知矣故与肾气丸从隂中温养其阳使肾隂摄水则不直趋下源肾气上蒸则能化生津液何消渇之有耶

衇浮病生于外也衇浮㣲热热在表也小便不利水停中也水停则不化津液故消渇也发表利水止渇生津之剂惟五苓散能之故以五苓散主之也于此推之曰衇浮可知上条衇沉也曰㣲热可知上条无热也且可知凡衇沉无热之消渇皆当用肾气丸方也

此与上条文同义异文同者衇浮小便不利发热㣲热渇欲饮水消渇也而义异者一以五苓散利水发汗一以猪苓汤利水滋乾也审其所以义异之意必在有汗无汗之间也何以知之一以发汗为主其因无汗可知一以滋乾为主其因有汗可知故文同而义异病同而治别也仲景之书言外寓意处甚多在学者以意㑹之自识也

消渇则渇欲饮水水入即消而仍口乾舌燥者是热邪盛也故以白虎加人参汤清热生津也

渇欲饮水水入即吐名水逆者是里热㣲而水邪盛也故以五苓散利水止吐也

渇欲饮水水入则吐小便不利者五苓散证也渇欲饮水水入则消口乾舌燥者白虎人参汤证也渇欲饮水而不吐水非水邪盛也不口乾舌燥非热邪盛也惟引饮不止故以文蛤一味不寒不温不清不利专意于生津止渇也或云文蛤即今吴人所食花蛤性寒味咸利水胜热然屡试而不效尝考五倍子亦名文蛤按法制之名百药煎大能生津止渇故尝用之屡试屡验也

小便不利水畜于膀胱也其人苦渇水不化生津液也以薯蓣花粉之润燥生津而苦渇自止以茯苓瞿麦之渗泄利水而小便自利更加炮附宣通阳气上蒸津液下行水气亦肾气丸之变制也然其人必衇沉无热始合法也

无表里他证小便不利而渇者消渇水邪病也小便不利不渇者小便癃闭病也主蒲灰散滑石白鱼散者蒲灰乱髪血分药也滑石白鱼利水药也然必是水欎于血分故并主是方也观东垣以通闗丸治热欎血分之小便不利则可知在血分多不渇也主茯苓戎盐汤者茯苓淡渗白术燥湿戎盐润下亦必是水湿郁于下也盐为渇者之大戒观用戎盐则不渇可知也

小便不利及淋病皆或有少腹弦急痛引脐中之证然小便不利者水道澁少而不痛淋则溲数水道澁少而痛有不同也小便溺出状如粟米者即今之所谓石淋也

淋家湿热畜于膀胱之病也若发其汗湿从汗去热则独留水腑告匮热廹隂血从小便出即今之所谓血淋也

咳喘而不肿胀谓之痰饮肿重而不咳喘谓之水气沉衇得于诸部身体不肿重者当责为气也肿重者当责有水也以水畜于里故衇沉水溢于表故肿重也

水病肉肿衇当不见今衇出者是气外散也故死
病下利则虚其土伤其津也土虚则水易妄行津伤则必欲饮水若小便自利及汗出者则水精输布何水病之有惟小便不利则水无所从出故必病水病水者脾必虚不能制水故腹满也肾必虚不能主水故隂肿也于此推之凡病后伤津渇欲饮水小便不利者皆当防病水也

目下窠太隂也目下㣲肿水也惟土不能制水则水泛溢为病故水始病必先见㣲肿于目下也有卧蚕状水病证也面目鲜泽水病色也沉甚衇伏水病衇也消渇引饮水病因也此皆水病先见之徴也

诸有水者谓诸水病也治诸水之病当知表里上下分消之法腰以上肿者水在外当发其汗乃愈越婢青龙等汤证也腰以下肿者水在下当利小便乃愈五苓猪苓等汤证也

上条为水之在外在下者立法也若水在里者非其治矣腹者至隂脾也故病水必腹大也水畜于内故小便不利也其衇沉絶即伏衇也衇伏腹大小便不利里水已成故可下之十枣神佑之类酌而用之可也

此承上条言里水未实不可下不可利之义也里水者谓里有水也一身面目黄肿有水之证也衇沉有水之衇也虽有是证衇犹必渇而小便不利腹大者始为里有水也设不腹大满急此里水未实不可下也若小便自利此亡津液作渇非里有水作渇亦不可利小便也

心下坚大如盘边如旋盘此里水所作也似当下而不可下者以坚大而不满痛是为水气虚结未可下也故以白术倍枳实补正而兼破坚气行则结开两得之矣此里水不可下之和剂也

此明里有水兼寒兼热误下之义也里水衇伏非谓三部衇皆当伏乃谓趺阳胃衇当伏也若衇不伏反𦂳其人必夲自有寒也水寒同病则疝瘕腹中痛医误以为里水而下之水去寒留更虚其中故胸满短气也若衇不伏反数其人必夲自有热也水热同病当消榖而小便数不病水也今小便反不利此欲作水之病也

以上发明表里上下之水以下发明五臓气血之水也肝主筋腹脇是其部也水邪干之外则筋缓不能自转侧内则腹大脇痛淋溲也

心主衇膻中是其部也水邪干之外则周身之衇不行其身重也内则少气心烦不得卧而躁也
脾主腹四肢是其部也水邪干之外则四肢苦重内则腹大少气小便难也

肺主气皮毛是其部也水邪干之外则周身皮肿内则不输小便大肠乃其腑水走大肠故鸭溏也
肾主腰足阴是其部也水邪干之外则阴肿隂下湿足冷面痩内则腹大脐肿腰痛不得溺也此五者指水气等胀为言故俱不喘咳也

寸口两寸也衇沉而迟沉则为水迟则为寒水寒相搏于胸中则阳气不运故趺阳两闗之衇伏而不起水榖不化也若脾气衰则鹜溏胃气衰则身肿也少阳右尺衇陷下少隂左尺衇细小亦因寒水太甚命火受制故男子水精不化小便为之不利女子血化为水经水为之不通也经血而曰经水者以水为血之体也女子以血为主故曰血分也

寸口衇迟为寒衇涩少血趺阳衇㣲乏气迟亦为寒是则气血俱虚为寒气所干荣卫不利隂阳不通故身寒骨痛手足逆冷腹满肠鸣恶寒麻痹失气遗溺也此气血俱虚寒气内客之气胀故曰气分而下条发明主治用桂枝去芍药加麻黄附子细辛汤者温养荣卫隂阳发散寒邪之气也
风水得之内有水气外感风邪风则从上肿故面浮肿骨节疼痛恶风风在经表也皮水得之内有水气皮受湿邪湿则从下肿故胕浮肿其腹如鼔按之没指水在皮里也非风邪故不恶风因水湿故不渇也其邪俱在外故均衇浮皆当从汗从散而觧也正水水之在上病也石水水之在下病也故在上则胸满自喘在下则腹满不喘也其邪俱在内故均衇沉迟皆当从下从温觧也黄汗者汗出蘖汁色也其衇沉迟藏内有寒饮身发热者经外有伏热寒饮故胸满四肢头面浮肿伏热若乆不愈故必致痈脓也由此推之可知黄汗是内饮外热蒸郁于中从土化而成也以黄汗而列水病之门者亦因水之为病而肿也

六衇俱浮而洪浮则为风洪则为气风气相搏之病若风强于气相搏为病则偏于荣故为隠疹身体为痒痒者肌虚为风邪外薄故也名曰泄风即今之风燥疮是也故日乆不愈则成痂癞痂癞疥癣疠癞之类是也若气强于风相搏为病则偏于卫故为水气难以俯仰即今之支饮喘满不得卧也若风气两相强击为病则为风水故通身浮肿也以上诸证皆属肌表故当发汗汗出乃愈也风水无汗当以越婢汤发汗若汗出恶风则为表阳虚故加附子也若不恶风小便通利非表阳有寒乃上焦有寒也上焦有寒惟兼病水者则其人口内必多生涎沫也

此承上条详申风水之证衇也寸口衇沉而滑中有水气之诊也面目肿大中有水气之证也有寒者其衇沉迟则为石水也有热者其衇沉滑名曰风水也视其人之目胞上㣲拥似蚕如新卧起之状人迎颈衇动甚时咳按其肿之手足陷而不起者皆风水之证也

此承上条风水详申其证以明其治也风水之病外风内水也衇浮恶风者风也身重肿者水也汗出表虚故用防已黄耆汤固表以散风水也若腹痛加芍药甘草以调中也

此又详申风水皮水黄汗肺胀四证之治法也太阳病谓头痛发热恶风也衇浮而𦂳似伤寒也伤寒法当骨节疼痛反不疼身体反重而酸面目浮肿其人不渇非伤寒也乃风水也发汗汗出即愈也若愈后而恶寒者此为过于发汗极虚得之当补表阳自可愈也有是证渇而不恶寒似传里也但跗浮肿其腹如鼓乃皮水也有是证胸中窒反聚痛不能食暮躁不得卧似里实也但身肿而冷麻木如痹此为欲作黄汗也痛在骨节似伤寒也但其状如水肿咳喘不渇此为肺胀也已上四证皆初病皮毛状类伤寒故均以越婢加术汤主之发汗即愈也若渇而下利小便数者则津液已夺故不可发汗也

此又承上条风水互详其证而变其治也风水之邪全在表而不在里故恶风一身悉肿衇浮不渇也初夲无汗身无大热续自汗出而不恶风寒表不虚也故用越婢汤以发之若恶风甚者表阳虚也前方加附子一枚以补其在表之阳也

此承皮水互详其证以明其治也皮水之病是水气相搏在皮肤之中故四肢聂聂瞤动也以防己茯苓汤补卫通荣祛散皮水也

皮水表虚有汗者防己茯苓汤固所宜也若表实无汗有热者则当用越婢加术汤无热者则当用甘草麻黄汤发其汗使水外从皮去也

水在皮肤浸淫日久必然腐溃而出水也当以蒲灰散敷之以燥水也

水之为病其衇沉小属少隂水也今衇不沉小而浮浮者为风非少隂水也若无水虚胀者为风水也风水发其汗即已风水衇沉者宜麻黄附子汤汗之衇浮者宜杏子汤汗之

此承黄汗互详其证以明其治也黄汗属湿故身体肿属风故发热汗出而渇状如风水者谓面目浮肿也汗沾衣色正黄如蘖汁谓汗出粘黄也衇自沉者谓从水得之也究其得之之由以汗出入冷水中浴则凄怆之寒内入遏郁汗液于肌腠从土蒸化而出故色黄也宜黄耆桂枝解肌邪以固卫气白芍苦酒止汗液以摄荣气荣卫调和其病已矣


按
此条㣲者短气之下古夲有衇双弦者寒也等句文义不属当另分为一条在后

瘦人之瘦字当是病字癫眩之癫字当是巅字巅者头也文义相属此传写之譌

此条古夲内于四肢歴节痛之下有衇沉者有留饮一句当另为一条始合论衇之义短气而渇之渇字当是喘字四肢上当有缺文皆传写之譌
此条系在四肢歴节痛之下今分在此
此为留饮欲去故也句当在利反快之下必传写之譌

心下悸之心字当是脐字必传写之譌
支饮胸满之胸字当是腹字若是胸字无用承气汤之理是传写之譌

此条系在首条㣲者短气之下今分在此
衇弦数之数字当是迟字始与寒饮之理合是传写之譌

小青龙汤下已之下字当是汗字大小青龙汤皆汗剂必是传写之譌

此条是伤寒论厥阴经正病与杂病消渇之义不同必是错简

此条当在虚劳篇中错简在此
而大坚句不成文大字之下当有便字必是传写之遗

衇得诸沉者一条乃始论水气病之衇当列于篇首但古夲衇得诸沉之上有少隂衇𦂳而沉四句文义不属并有脱简不释

其人消渇之下古夲有病水腹大小便不利其衇沉絶者有水可下之四句与上文义不属当另分为一条在夲门五条之次始合里水衇证

越婢加术汤主之七字当在后太阳病衇浮而𦂳条发汗即愈之下文义始属必是错简在此观其里有水之文自可知非越婢加术汤发表之药所能治矣

其人隂肿四字当在肾水条内错简在此
面反痩之下当有上条其人阴肿四字
名曰气分之下当有下条桂枝去芍药加麻黄附子细辛汤主之十五字

气分心下坚大如盘边如旋杯水饮所作之十六字当是衍文观心下坚之夲条自知桂枝去芍药加麻黄附子细辛汤主之十五字当在上条气分之下义始相属正是气分之治法必是错简在此桂枝去芍药加麻黄附子细辛汤方

身体洪肿之洪字当是浮字此为黄汗四字当是衍文

脾胀之脾字当是肺字是传写之譌发汗即愈之下当有前条越婢加术汤之六字

里水之里字当是皮字岂有里水而用麻黄之理閲者自知是传写之譌

厥而二字当是衍文

为气水之气字当是风字若是气字则无发汗之理且通篇并无气水之病

此承黄汗详申其证也但文义未属必是错简不释

此条文义不属不释

此条必有脱简不释

此条文义不属不释

