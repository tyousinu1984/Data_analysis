注

夫手法者谓以两手安置所伤之筋骨使仍复于旧也但伤有重轻而手法各有所宜其痊可之迟速及遗留残疾与否皆闗乎手法之所施得宜或失其宜或未尽其法也盖一身之骨体既非一致而十二经筋之罗列序属又各不同故必素知其体相识其部位一旦临证机触于外巧生于内手随心转法从手出或拽之离而复合或推之就而复位或正其斜或完其阙则骨之截断碎断斜断筋之弛纵卷挛翻转离合虽在肉里以手扪之自悉其情法之所施使患者不知其苦方称为手法也况所伤之处多有闗于性命者如七窍上通脑髓鬲近心君四末受伤痛苦入心者即或其人元气素壮败血易于流散可以尅期而愈手法亦不可乱施若元气素弱一旦被伤势已难支设手法再误则万难挽囬已此所以尤当审愼者也盖正骨者须心明手巧既知其病情复善用夫手法然后治自多效诚以手本血肉之体其宛转运用之妙可以一己之卷舒高下疾徐轻重开合能逹病者之血气凝滞皮肉肿痛筋骨挛折与情志之苦欲也较之以器具从事于拘制者相去甚逺矣是则手法者诚正骨之首务哉

摸者用手细细摸其所伤之处或骨断骨碎骨歪骨整骨輭骨硬筋强筋柔筋歪筋正筋断筋走筋粗筋翻筋寒筋热以及表里虚实并所患之新旧也先摸其或为跌扑或为错闪或为打撞然后依法治之

接者谓使已断之骨合拢一处复归于旧也凡骨之跌伤错落或断而两分或折而䧟下或碎而散乱或岐而傍突相其形势徐徐接之使断者复续䧟者复起碎者复完突者复平或用手法或用器具或手法器具分先后而兼用之是在医者之通达也

端者或两手一手擒定应端之处酌其重轻或从下往上端或从外往内托或直端斜端也盖骨离其位必以手法端之则不待旷日迟乆而骨缝即合仍须不偏不倚庶愈后无长短不齐之患

提者谓陷下之骨提出如旧也其法非一有用两手提者有用绳帛系髙处提者有提后用器具辅之不致仍䧟者必量所伤之轻重浅深然后施治倘重者轻提则病莫能愈轻者重提则旧患虽去而又増新患矣接摩法

按者谓以手往下抑之也摩者谓徐徐揉摩之也此法盖为皮肤筋肉受伤但肿硬麻木而骨未断折者设也或因跌扑闪失以致骨缝开错气血鬰滞为肿为痛宜用按摩法按其经络以通郁闭之气摩其壅聚以散瘀结之肿其患可愈

推者谓以手推之使还旧处也拿者或两手一手揑定患处酌其宜轻宜重缓缓焉以复其位也若肿痛已除伤痕已愈其中或有筋急而转揺不甚便利或有筋纵而运动不甚自如又或有骨节间微有错落不合缝者是伤虽平而气血之流行未畅不宜接整端提等法惟宜推拿以通经络气血也盖人身之经穴有大经细络之分一推一拿视其虚实酌而用之则有宣通补泻之法所以患者无不愈也

已上诸条乃八法之大略如此至于临证之权衡一时之巧妙神而明之存乎其人矣

跌扑损伤虽用手法调治恐未尽得其宜以致有治如未治之苦则未可云医理之周详也爰因身体上下正侧之象制器以正之用辅手法之所不逮以冀分者复合欹者复正高者就其平䧟者升其位则危证可转于安重伤可就于轻再施以药饵之功更示以调养之善则正骨之道全矣

裹帘以白布为之因患处不宜他器只宜布纒始为得法故名裹帘其长短濶狭量病势用之

振梃即木棒也长尺半圎如钱大或麫杖亦可盖受伤之处气血凝结疼痛肿硬用此梃微微振击其上下四旁使气血流通得以四散则疼痛渐减肿硬渐消也用法释义

凡头被伤而骨未碎筋未断虽瘀聚肿痛者皆为可治先以手法端提颈项筋骨再用布纒头二三层令𦂳再以振梃轻轻拍击足心令五脏之气上下宣通瘀血开散则不奔心亦不呕呃而心神安矣若已纒头拍击足心竟不觉疼昏不知人痰响如拽锯身体僵硬口溢涎沫乃气血垂絶也不治

披肩者用熟牛皮一块长五寸寛三寸两头各开二孔夹于伤处以棉绳穿之𦂳𦂳缚定较之木板稍觉柔活用法释义

凡两肩扑坠㨛伤其骨或断碎或旁突或斜努或骨缝开错筋翻法当令病人仰卧凳上安合骨缝揉按筋结先以棉花贴身垫好复以披肩夹住肩之前后缚𦂳再用白布在外纒裹毕更用扶手板长二尺馀寛三四寸两头穿绳悬空挂起令病人俯伏于上不使其肩骨下垂过七日后开视之如俱痊可撤板不用如尚未愈则仍用之若不依此治法后必遗残患芦节

攀索者以䋲挂于髙处用两手攀之也叠甎器五

叠甎者以甎六块分左右各叠置三块两足踏于其上也

凡胸腹腋脇跌打磞撞垫努以致胸䧟而不直者先令病人以两手攀䋲足踏甎上将后腰拿住各抽去甎一个令病人直身挺胸少顷又各去甎一个仍令直身挺胸如此者三其足著地使气舒瘀散则䧟者能起曲者可直也再将其胸以竹帘围褁用寛带八条𦂳𦂳缚之勿令窒碍但宜仰睡不可俯卧侧眠腰下以枕垫之勿令左右移动

用杉木寛三寸厚二寸其长自腰起上过肩一寸许外面平整向脊背之内面刻凹形务与脊骨膂肉吻合约以五分分去声度之第一分自左侧面斜钻二孔右侧面斜钻二孔越第二分至第三分四分五分俱自左右侧面各斜钻一孔用寛带一条自第一分上左孔穿入上越右肩下胸前斜向左腋下绕背后穿于第一分右次孔内再用一带自第一分上右孔穿入上越左肩下胸前斜向右腋下绕背后穿入第一分左次孔内两带头俱折转𦂳紥木上第三分四分亦以带穿之自软肋横绕腹前复向后穿入原孔内𦂳紥木上第五分以带穿入孔内平绕前腹复向后𦂳紥木上切勿游移活动始于患处有益凡用此木先以绵絮软帛贴身垫之免致疼痛

凡脊背跌打损伤膂骨开裂高起者其人必伛偻难仰法当令病者俯卧再著一人以两足踏其两肩医者相彼开裂髙起之处宜轻宜重或端或拿或按或揉令其缝合然后用木依前法逼之

腰柱者以杉木四根制如扁担形寛一寸厚五分长短以患处为度俱自侧面钻孔以䋲聨贯之

凡腰间闪挫岔气者以常法治之若腰节骨被伤错笋膂肉破裂筋斜伛偻者用醋调定痛散敷于腰柱上视患处将柱排列于脊骨两旁务令端正再用蕲艾做薄褥覆于柱上以御风寒用寛长布带绕向腹前𦂳𦂳紥褁内服药饵调治自愈

竹帘者即夏月凉帘也量患处之大小长短裁取之用法释义

凡肢体有断处先用手法安置讫然后用布纒之复以竹帘围于布外𦂳紥之使骨缝无参差走作之患乃通用之物也

杉篱者复逼之器也量患处之长短濶狭曲直凸凹之形以杉木为之酌其根数记清次序不得紊乱然后于毎根两头各钻一孔以䋲聨贯之有似于篱故名焉但排列稀疎不似竹帘之宻耳

凡用以围裹于竹帘之外将所穿之䋲结住再于篱上加䋲以纒之取其坚劲挺直使骨缝无离绽脱走之患也盖骨节转动之处与骨节甚长之所易于揺动若仅用竹帘恐挺劲之力不足故必加此以环抱之则骨缝吻合坚牢矣

抱膝者有四足之竹圏也以竹片作圏较膝盖稍大些须再用竹片四根以蔴线𦂳缚圏上作四足之形将白布条通纒于竹圏及四足之上用于膝盖虽拘制而不致痛苦矣

膝盖骨覆于楗䯒二骨之端本活动物也若有所伤非骨体破碎即离位而突出于左右虽用手法推入原位但歩履行止必牵动于彼故用抱膝之器以固之庶免复离原位而遗跛足之患也其法将抱膝四足插于膝盖两旁以竹圏辖住膝盖令其穏妥不得移动再用白布寛带𦂳𦂳缚之





此言恶血为病有缪刺之法也人因堕坠致恶血留内腹中满胀前后不通当先用利药如上伤厥阴肝经之衇下伤少阴肾经之络当刺内踝之下然谷之前有血衇令出血者盖以此属少阴之别络而交通乎厥阴也兼刺足跗上动衇即冲阳穴乃胃经之原也如病不已更刺三毛上大敦穴左右各一痏见血立已缪刺者左刺右大敦右刺左大敦也但足跗动衇上闗冲衇少阴阳明三经只宜浅刺不可出血不已也

此言身有所伤血出多者及中风寒者破伤风之属也或因堕坠不必血出而四支懈惰不收者皆名体惰也闗元任衇穴名又足阳明太阴之衇皆结于此故为三结交也

经言恶血在内头痛不可取其腧者盖头痛取腧以泄其气则头痛可愈也若有所击堕恶血在内而取腧以泄其气则是血病治气矣故勿取其腧焉若所击扑之䐃肉伤痛不已虽用刺法亦只于所伤附近之侧刺之以出在内之恶血而已若仍按经逺取诸腧以疗头痛则不可也

人因堕坠血已留内若复因大怒伤肝其气上而不下则留内之血两相凝滞积于脇下而肝伤矣法当先导怒气勿积于肝则肝可以无伤然后饮以利药以破恶血则脇下无留血矣

有所击扑乃伤其外体也如醉后入房或汗出不知避忌当风则邪客于肌肤伤其内体矣是皆伤脾之因也

此言肝衇有刚柔而病亦以异也肝衇搏击于手而且坚且长其色又不青当病或坠或搏因血积于脇下令人喘逆不止也正以厥阴之衇布脇肋循喉咙之后其支别者复从肝贯膈上注肺今血在脇下则血之积气上薫于肺故令人喘逆也金匮要略曰寸口衇浮微而涩然当亡血若汗出设不汗出者其身有疮被刀斧所伤亡血故也

经言夺血者无汗夺汗者无血盖二者皆当衇浮微而涩今诊之如此是有枯竭之象而无汗出之证非亡血而何故知有金伤或击扑而亡血之证也


按
此古数以今用上下穴法叅较多有未合宜从后胸腹折法为当

背部折法自大椎至尾骶通折三尺上七节各长一寸四分一厘共九寸八分七厘中七节各一寸六分一厘共一尺一寸二分七厘第十四节与脐平下七节各一寸二分六厘共八寸八分二厘共二尺九寸九分六厘不足四厘者有零未尽也直寸依此横寸用中指同身寸法○脊骨内濶一寸凡云第二行侠脊一寸半三行侠脊三寸者皆除脊一寸外净以寸半三寸论故在二行当为二寸在三行当为三寸半也

骨度乃灵枢经骨度篇之文论骨之长短皆古数也然骨之大者则太过小者则不及此亦言其则耳其周身手足折量之法用前中指同身寸法为是同身寸量法详刺灸书中

