注
风谓虚邪贼风从外而中伤人四肢躯体故名曰中风痰火谓痰火从内而发病人心主之官故名曰痰火体中风邪轻则顽麻不仁重则瘫痪不用心病痰火轻则舌强难语重则痰壅神昏此证或内或外单病轻兼病重当细辨其中络中经中府中藏及中经络兼中府藏并细审其兼虚兼实兼寒兼热兼痰与夫脱证闭证之浅深缓急而治之凡初中宜先用通关散取嚏有嚏可治无嚏多死口噤者用开关散擦牙软之痰涎壅盛用诸吐法涌之若口噤不开汤药不能下咽者则将应服之药随引调如麫茶含在不病人口内用苇管或笔管插入病人鼻孔使气连药吹之其药自能入咽不可用金器撬之恐伤齿也

寸口衇平谓寸关尺衇俱平之人忽然卒中而死者皆因中邪太甚闭塞九窍天真之气不能与人之生气相通则独絶于内也譬如堕跌溺水岂能预期其死耶衇来一息七八至者不大不小虽困可治若大而无伦小而如纤浮主昼死沉主夜死不可治也五藏脱证若三藏四藏并见及摇头上窜等证皆死候也

通关散南星皂角细辛薄荷生半夏为末吹鼻有嚏可治开关散乌梅肉氷片生南星为末擦牙其噤可开巴豆油纸卷皂角末烧烟熏入鼻内人事自省取龟尿㸃在舌下言语自易

痰涎壅盛无汗表实用三圣散即防风藜芦𤓰蒂吐之有汗里实用𤓰蒂散即𤓰蒂赤小豆或用全蝎散即𤓰蒂散加全蝎吐之此皆吐之轻剂也甚则用五元散乃藜芦赤小豆白矾皂角胆矾巴矾丸即巴豆枯白矾吐之

实中络谓风邪中络之人形气实者也喎斜口眼歪斜也顽麻肌肤麻木也风注疼风气攻注骨节疼也是方麻黄枳殻桔梗乌药僵蚕白芷陈皮乾姜甘草川芎也

虚中络谓风邪中络之人形气虚者也偏废谓半身不遂也减参珍谓八珍汤减去人参加入秦艽生地石膏羗活独活白芷防风细辛黄芩也偏废是中经之证而亦可治之者以此方能养血荣筋为乆病风人调理之剂

中经气实谓风邪中经之人形气实也瘫左不用也痪右不用也换骨丹白芷川芎防风氷片麝香朱砂木香槐角苦参五味子威灵仙人参麻黄膏何首乌蔓荆子苍术桑皮也麻黄膏者以麻黄熬成膏和煎药为丸朱砂滚衣也

虚经络谓风邪中经中络之人形气虚也八风谓八方之邪风中人为病也五痹详见痹门要诀中黄耆五物汤

黄耆五物汤治因虚召风中人经络而病半身不遂者然审其人若舌强难言神气不清则是痰火为病不宜此方若心清语蹇舌软无力难言者乃是荣衞不足之病宜用此方经曰衞虚则不用荣虚则不仁此方君黄耆而补衞以起不用臣桂枝白芍而益荣以治不仁佐生姜大枣以和荣衞也不仁不用在右者属气宜倍加黄耆在左者属血则加当归在下两腿两膝软者则加牛膝骨软不能乆立者则加虎骨筋软难于屈伸者则加木𤓰周身或左或右经络不宣通者则加炮附子有寒者亦加之此方屡试屡効者其功力专于补外所以不用人参补内甘草补中也

气实风中府谓风邪中府之人形气实也昬冒谓神昬不知人也闭满谓二便阻隔腹满胀也小承羌谓小承气汤厚朴枳实大黄加羌活即三化汤也若其人形气俱虚则当以搜风顺气丸缓缓治之自然康也乆病风之人大便多结燥谓之风燥或用续命汤汗过三化汤下过津液枯乾以致结燥凡病不论中经络藏府但有二便阻隔形气不足难堪攻下者均宜此法以搜六府之风通肠胃中之气二便自利矣

牛黄淸心丸治风邪中藏之人形气俱实其证痰涎壅塞神昬不能言语口眼喎斜形气满盛两手握固牙关𦂳急之闭证皆可服之

参附汤即人参附子也治风邪中藏之人形气俱虚其证唇缓不收痰涎流出神昬不语身肢偏废或与五藏脱证并见宜大倍人参先固虚脱次治风邪可也

经络闭证谓风邪中经络之闭证也气促谓气粗盛也无汗四肢拘急身体偏痛乃表邪固闭宜用肉桂麻黄甘草杏仁即还魂汤以开之

藏府闭证谓风邪中藏府之闭证也腹满闭谓腹满二便闭也兼之神昬口噤不开结痰喉间不下宜用是方吐下之巴豆白芷半夏葶苈生南星也三生饮

中风寒谓不论经络藏府风邪中藏寒之人也厥逆谓四肢冷也沉伏谓六衇沉伏也是方生南星生川乌生附子木香也惟寒盛气实者宜之若气虚者加人参虚极将脱者大倍人参始可用之而无倒戈之害也

中风热谓不论经络藏府风邪中府热之人也浮数谓六衇浮数也热而烦谓身热心烦也通圣谓防风通圣散方中加全蝎天麻细辛白附羗活独活黄蘖黄连僵蚕也防风通圣散详在伤寒门靑州白丸子

中风痰谓不论经络藏府风邪中表有痰饮之人也涌痰涎谓痰涎涌盛也是方生白附子生川乌生南星生半夏法制为丸也

治外中谓风从外中之病也此病之来必有先兆如手足无力语言蹇澁时有肌肉微动牵掣大指次指麻木不用皆风邪外中之先兆也宜用此汤大秦艽汤参再添谓大秦艽汤方中再添人参官桂黄耆杜仲防己知母枳殻柴胡薄荷蔓荆子菊花前胡苍术麻黄半夏厚朴枸杞地骨皮也调理诸风更可堪谓凡中风内邪将除外邪渐尽更服此药调理以行导诸经乆则大风悉去清浊自分荣衞自和矣

治内发谓痰火内发之病也此病之来必有先兆如神短忽忽言语失常上盛下虚头眩脚软皆痰火内发之先兆也宜用此汤即人参白术茯苓甘草橘红半夏麦冬黄芩黄连石菖蒲枳实竹茹南星木香也

风痱偏枯喑痱三病皆属外中而有微甚浅深之别也风痱谓四肢不收身无痛处偏枯谓半身不遂身有痛处其言不变志不乱乃邪微浅病在分腠荣衞之间以黄耆五物汤能补荣衞而散风邪也甚者不能言志乱神昬则为喑痱乃肾虚内夺少隂不至而厥其邪已入于藏故曰病多凶也地黄饮子是治肾虚内夺之方是方熟地肉桂附子肉苁蓉巴㦸远志山萸石斛麦冬五味子薄荷菖蒲茯苓也

内发谓痰火内发迷人心窍令人精神恍惚舌强难言也涤痰汤即人参菖蒲南星合温胆汤也温胆汤橘红半夏茯苓甘草竹茹枳实也热盛加黄芩黄连大小二便闭用礞石滚痰丸攻之可也类中风总括

类中风证皆名尸厥谓形厥而气不厥也故口鼻无气状类死尸而衇自动也中虚中气中食中寒中火中湿中暑中恶等证虽忽然昬倒人事不省类乎眞中风病但不见口眼喎斜偏废不仁不用等证自可辨也

尸厥之证有虚有实虚者以独参汤虚兼寒者以参附汤虚兼痰者以星香饮加人参汤实者气闭似死衇动有力腹满胀二便闭或腹急痛气闭前后不通者以备急丹实兼痰者以夺命散

补中益气汤治虚中之证即李杲所云内伤气虚之人烦劳过度清气不升忽然昬冒也欲冒谓因房劳过度昬冒也生衇饮即人参麦冬五味子合熟地当归鹿茸名曰生衇补精也

实气中谓形气俱实之人中气也因暴怒气逆忽然昬倒噤急也风浮肢温气沉冷谓中风之人衇浮手足温中气之人衇沉手足冷可别也是方木香藿香砂仁白蔲甘草丁香檀香也

虚气中谓形气俱虚之人中气也宜用此标本兼施邪正相安之剂也

𤓰蒂散挟痰者用之姜汤挟寒者用之盐汤过食者用之探吐谓作此汤数锺令病者饮一锺随用指探吐不吐再饮再探以吐通快为度可立愈也附子理中汤

寒中之证即腹痛诸证者是也宜用附子理中汤若无汗加麻黄细辛隂毒加生川乌呕吐加丁香吴茱萸衇微欲絶倍加人参隂毒寒极也详在伤寒心法

火中之证即刘完素所云七情过极五志之火内发则令人昬倒无知筋骨不用也

隂邪无汗似寒伤谓暑中隂邪似伤寒头痛身痛恶寒无汗而更壮热心烦或呕或泻也得之于受暑纳凉寒外暑内宜香薷饮二香汤谓香薷饮合藿香正气饮详在霍乱门若有如上之证更兼精神昬愦蒸蒸自汗面垢喘渴则为暑中阳邪得之于赤日长途中外皆热初中昬愦不省者急以热物熨脐蒜汁合水灌之即省继以辰砂益元散气实者苍术白虎汤气虚者人参白虎汤选而用之可也

湿中内谓湿从内生之病即朱震亨所云湿热生痰昬冐之证得之于伤厚味醇酒生冷水物过节也渗湿汤即胃苓汤加香附抚芎砂仁黄连除湿汤

除湿汤即羌活藁本升麻柴胡防风苍术治湿因外中得之于天隂滛雨晴后湿蒸早辰雾露及乆卧湿地远行涉水瘴气山岚其证头身重痛甚而昬冒大便溏泻皮肤浮肿也

苏合主谓中恶之病以苏合香丸为主也次以木香平胃匀谓以中气木香调气散之方合平胃散之药调理也

伤风属肺故喷嚏也鼻渊属脑故不喷嚏也伤风寒邪故涕清也鼻渊热邪故涕浊也鼻渊病乆或有秽气则热深故脑衂鼻血也

参苏饮方在咳𠻳门治气虚之人伤风之病若气实者用川芎茶调散即川芎白芷薄荷甘草羌活茶叶细辛荆芥防风伤风头痛者亦可用也有痰者加半夏清痰有热者加石膏清热可也

鼻渊病属风热入脑故目瞑而头疼涕流不止较之伤风为甚焉鼻塞气不利也热鼻孔中热也甚者孔热而痛及其脑也苍耳散即苍耳子炒去刺研破一两加辛夷三钱白芷薄荷各一钱葱三茎也

鼻渊风热伤脑之病初病则风邪盛故用苍耳散以散为主乆病则热郁深故用防风通圣散加黄连以清为主也热气涌涕伤其鼻孔成疮故痛也宜以猪胆汁调氷硼散敷之热蕴于脑伤及所过荣血故衂也宜以犀角地黄汤凉之可也

痉病之证详在伤寒心法有汗为柔痉无汗为刚痉産后去血过多伤寒发汗过多则为内因溃疡破伤狗咬则为外因皆风邪乘虚入太阳经而成此病也

反张离席一掌谓离席四五指许也眼小谓目睫紧小也目瞪谓眼珠不转也

刚痉用葛根汤即桂枝汤加麻黄葛根柔痉用桂枝加葛根汤即桂枝汤加葛根汗之杂因谓风寒湿杂揉为病用小续命汤随风寒湿轻重治之过汗表虚汗出不止因而成痉用桂枝加附子汤即桂枝汤加附子也伤血谓産后金疮大伤血后用桂枝汤合补血汤即当归黄耆也里实谓痉病腹满二便闭以大承气汤及産后恶露不尽少腹鞕急以桃仁承气汤下之溃疡去脓血过多为风所袭者用十全大补汤加祛风之药治之

破伤去血过多筋失所养经络空虚风邪乘之为病即经曰风邪乘虚而入也为风虚邪宜桂枝汤合当归补血汤治之夫伤重出血过多而病风者常也然时有微伤浅损去血甚少风邪乘之而病者以其人素热因风而然即刘完素曰热甚风抟并于经络也为风火邪宜防风通圣散加蝎尾治之凡此证不论虚实风毒内蕴不发于外疮口周围燥起白痂疮不甚肿湿流汚黑之水牙关微紧不似寻常活动皆破伤风之先兆也

破伤火盛者多阳明证用防风通圣散加蝎尾治之风盛者多太阳证用全蝎散即生蝎尾七枚研末热酒服之服后不解渐深入里用左龙丸即野鸽粪江鳔僵蚕雄黄蜈蚣天麻朱砂巴豆霜为丸也方详在丹溪心法诸破伤风门内皆宜外用砂烧酒壶两个盛多半壶烧酒先以一壶上火令滚无声倾酒即按在破伤疮口拔出汚黑血水满则自落再以次壶仍按疮口轮流提拔以尽为度其风立愈犬咬风毒入腹成痉风者用斑蝥七枚以糯米拌炒米黄去米为末生大黄末一钱合均黄酒一盏煎至半盏空心温服取下毒物弱者减半服之可也

三痹之因风寒湿三气杂合而为病也其风邪胜者其痛流走故曰行痹寒邪胜者其痛甚苦故曰痛痹湿邪胜者其痛重着故曰着痹此为病之因而得名曰三痹也又有曰五痹者谓皮衇肌筋骨之痹也以秋时遇此邪为皮痹则皮虽麻尚微觉痛痒也以夏时遇此邪为衇痹则衇中血不流行而色变也以长夏时遇此邪为肌痹则肌顽木不知痛痒也以春时遇此邪为筋痹则筋挛节痛屈而不伸也以冬时遇此邪为骨痹则骨重酸疼不能举也曰入藏府者谓内舍五藏之痹也以皮痹不已复感于邪内舍于肺成肺痹也衇痹不已复感于邪内舍于心成心痹也肌痹不已复感于邪内舍于脾成脾痹也筋痹不已复感于邪内舍于肝成肝痹也骨痹不已复感于邪内舍于肾成肾痹也此皆以病遇邪之时及受病之处而得名曰五痹也所谓邪者重感于风寒湿之气也周痹亦在血衇之中随衇上下为病故同衇痹但患有定处不似衇痹左右相移也近世曰痛风曰流火曰歴节风皆行痹之俗名也

周痹或痛或肿或手或足患有定处痛无歇止或从上病及于下或从下病及于上而不似衆痹痛有歇止左右相移流走也周痹或两手或两足或只手足或偏废不仁不用而似中风但不口眼喎斜身有痛疼也

痹在筋骨则受邪深故痛乆难已痹在皮衇则受邪浅故易治也凡痹病日乆内传所合之藏则为五藏之痹若其人中虚受邪则难治多死其人藏实而不受邪复还于外则易治多生假如乆病皮痹复感于邪当内传肺而为肺痹若无胸满而烦喘咳之证则是藏实不受邪馀藏仿此

乆病皮痹复感于邪见胸满而烦喘咳之证是邪内传于肺则为肺痹也乆病骨痹复感于邪而见腹胀尻以代踵足挛不伸脊以代头伛偻不直之证是邪内传于肾则为肾痹也乆病肌痹复感于邪而见呕涎心下痞鞕四肢懈墯之证是邪内传于脾则为脾痹也乆病衇痹复感于邪而见心烦心悸嗌乾噫气有时则恐之证是邪内传于心则为心痹也乆病筋痹复感于邪而见喜饮小便数多夜卧则惊太息之证是邪内传于肝则为肝痹也乆痹不已复感于邪藏实不受而传府者凡见喜饮小便秘不胀则泻不泻则胀之证是邪内传于大小肠则为肠痹也凡见少腹胞中按如沃汤状而痛小便秘澁鼻流清涕之证是邪内传于膀胱则为胞痹也三焦之痹附于膀胱从水道也胃痹附于大小二肠从传化也胆为清净之府不受痹邪故曰无忧也

痹虚谓气虚之人病诸痹也宜用加减小续命汤风胜行痹倍防风寒胜痛痹倍附子湿胜著痹倍防己皮痹加黄耆或桂枝皮衇痹加姜黄或加红花肌痹加葛根或加白芷筋痹加羚羊角或加续断骨痹加虎骨或加狗脊有汗减麻黄便溏减防己寒胜减黄芩加乾姜热胜减附子加石膏加减治之痹实谓气血实之人病诸痹也宜用增味五痹汤即麻黄桂枝红花白芷葛根附子虎骨羚羊角黄耆甘草防风防己羌活也行痹以羌活防风为主痛痹以麻黄附子为主著痹以防己羌活为主皮痹以黄耆桂枝皮为主衇痹以红花桂枝为主肌痹以葛根白芷为主筋痹以羚羊角为主骨痹以虎骨为主增味于五痹治之可也

三痹谓行痹痛痹着痹也宜用木通一味不见水者二两以长流水二碗煎一碗热服取微汗不愈再服以愈为度若其痛上下左右流走相移者加羌活防风以祛风邪其痛苦甚者有汗加附子无汗加麻黄以去寒邪其痛重著难移者加防己以胜湿邪其所应加之药不可过三钱弱者俱减半服胞痹宜用五苓散加附子肠痹宜五苓散加苍术以利寒饮也五苓散方在伤寒门

三痹谓三痹汤即十全大补汤无白术加牛膝秦艽续断杜仲细辛独活防风也独活谓独活寄生汤依三痹汤方加桑寄生除去黄耆续断也此皆治五痹不已乘虚入藏及留连日乆调理痹病之方也

气实麻木用小续命汤加麻黄治之气虚麻木用黄耆益气汤即补中益气汤加红花黄蘖也秋加五味子夏加黄芩冬加桂枝皮

蠲痹汤即附子当归黄耆炙草官桂羌活防风治痹病而身寒无热四肢厥冷名曰冷痹也加味升阳散火汤即内伤门升阳散火汤加羚羊角犀角治痹病而肌热如火名曰热痹也

五痿心肝脾肺肾之痿也痿属燥病故皆因肺热而生也阳明者五藏六府之海主润宗筋阳明无病则宗筋润能束骨而利机关虽有肺热不能成痿也肺热叶焦阳明虚弱津液不化筋骨失养皮毛瘁痿发为痿躄不能行也因而心气热为衇痿则胫节纵而不任地肺兼心病也因而肾气热为骨痿则腰脊不能兴举肺兼肾病也因而肝气热为筋痿则筋失所养拘挛不伸肺兼肝病也因而脾气热为肉痿则胃燥而渴肌肉不仁肺兼脾病也

痿痹之证今人多为一病以其相类也然痿病两足痿软不痛痹病通身肢节疼痛但观古人治痿皆不用风药则可知痿多虚痹多实而所因有别也

痿属燥病因何而用治湿热苦燥之药盖遵内经之治法独取于阳明胃也故胃家无病虽有肺热惟病肺而不病痿也是知病痿者胃家必有故也或湿热或积热或湿痰不论新乆若胃壮能食当先审证攻之胃有湿痰用控涎丹攻之有湿热者用小胃丹攻之有积热者用三承气汤攻之此治胃壮能食之法也若胃弱饮食减少气血津液不足当先以补养脾胃为主其有乆病留连诸虚燥热或攻下之后调理当审证治之始收全功也加味二妙汤

热难当谓两足热难当也膝秦苍谓牛膝秦艽苍术也

清燥汤在内伤门虎潜丸有成方全金主谓十全大补汤加味金刚丸乆病气血虚以十全大补汤为主筋骨痿软以加味金刚丸为主加味金刚丸即萆薢木𤓰牛膝菟丝子杜仲肉苁蓉也

脚气乃内有湿热外感风寒相合为病故往来寒热状类伤寒两脚腿痛肿热如火者是火盛也不肿不热而痛者是寒盛也名曰乾脚气

脚气衇急少腹顽木不知痛痒不过三五日内其邪必入心间若入心间呕吐喘满是为脚气冲心之证目额皆黑恍惚讝妄则是水来尅火之徴故曰命难全也

初病脚气表实无汗用攅风散汗之即麻黄桂枝杏仁甘草萆薢炮川乌也里实热盛二便不利用羌活导滞汤下之即羌活独活防己当归枳实大黄也湿盛重肿用胜湿饼子即黑丑白丑头末甘遂末各五钱荞麦麫一两五钱水和作饼三钱煮熟空心茶清服逐之寒湿者用五积散加附子治之方在伤寒门寒虚者用独活寄生汤补之方在痹门

湿热脚气而形气虚者宜用当归拈痛汤即茵蔯白术茯苓猪苓泽㵼羌活防己人参当归升麻黄芩甘草苦参知母葛根苍术也

湿热脚气而形质实者宜用加味苍蘖散即羌活独活苍术白术生地黄知母黄蘖赤芍当归牛膝甘草木通防己木𤓰槟榔也

两膝肿大疼痛膝上至髀膝下胫足枯细但存皮骨两膝状若鹤膝故名鹤膝风也宜大防风汤即防风附子羌活牛膝杜仲人参白术炙草当归川芎白芍熟地炙耆肉桂也此病若得之于痢疾病后者名曰痢风亦用此方


按
中风一证分中血衇中府中藏始自李东垣中血衇者大秦艽汤中府者小续命汤中藏者三化汤然从未见有三化汤中藏之证惟金匮书中分为四证曰络曰经曰府曰藏其说最为的当可为后世法盖口眼喎斜肌肤不仁邪在络也左右不遂筋骨不用邪在经也昏不识人便溺阻隔邪在府也神昏不语唇缓涎出邪在藏也学者细閲诸家之论自知不谬云尔

