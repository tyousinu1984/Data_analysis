注
清暑益气汤与此方均治湿暑之剂清暑益气汤治暑盛于湿暑伤气所以四肢困倦精神减少烦渴身热自汗脉虚故以补气为主清暑为兼少佐去湿之品从令气也此方治湿盛于暑湿伤形所以李杲曰六七月之间湿令大行子能令母实湿助热旺而刑燥金絶其寒水生化之源源絶则肾亏痿厥之病作矣故以清暑变为清燥佐泻热利湿之药从邪气也是方即清暑益气汤去葛根者以无暑外侵之肌热也加二苓者专去湿也加黄连生地专泻热也二苓佐二术利水燥湿之力倍连地佐黄蘖救金生水之功多中气益则阴火熄而肺清矣湿热除则燥金肃而水生矣肺清水生则湿热痿厥之病未有不愈者也但此方药味性偏渗泻若施之于冬春水竭髓枯骨痿或非湿热为病者反刦津液其病愈甚则为谬治矣

李杲云脾胃之证有热中有寒中热中者是火乘土位之病则当上举清阳下消阴火故用补中益气泻阴火升阳等汤寒中者水反侮土之病则当下伐水邪中燥脾湿故用二苓术泽苍陈朴夏更用桂附壮阳胜寒流通血衇寒中之病自可愈也
酒为水谷精液所化体湿性热少饮则能调和气血流畅阴阳内助中气捍御外邪若过饮无度轻则伤人脾胃重则损人神气所以酒困之人昏晕烦乱乾呕恶心饮食即吐百体酸软身热头疼嘈杂吞酸胸膈痞塞口燥舌乾手足颤摇心神恍惚不思饮食小便浑浊大便溏泻此皆湿热伤形与气也

朱震亨云阴常不足阳常有馀宜常养其阴阴与阳齐则水能制火斯无病矣今时之人过欲者多精血既亏相火必旺眞阴愈竭孤阳妄行而劳瘵潮热盗汗骨蒸咳𠻳咯血吐血等证悉作所以世人火旺致此病者十居八九火衰成此疾者百无二三震亨发明先圣千载未发之㫖其功伟哉是方能骤补眞隂承制相火较之六味功效尤㨗盖因此时以六味补水水不能遽生以生衇保金金不免犹燥惟急以黄蘖之苦以坚肾则能制龙家之火继以知母之清以凉肺则能全破伤之金若不顾其本即使病去犹恐复来故又以熟地龟板大补其阴是谓培其本清其源矣虽有是证若食少便溏则为胃虚不可轻用


按
人参属补不知君于枳朴中即为补中泻也𦍑防辈为散不知佐于参耆中即为补中升也近世之医一见𦍑防辈即曰发散不可轻用亦不审佐于何药之中皆因读书未明不知造化别有妙理耳升阳散火汤

李杲制此方施之于脾胃寒湿内盛胀满多溺涎涕外盛足软腰脊丸痛而气不虚者宜矣若其人中气已虚内外寒湿又盛水来侮土者总不若理中汤加附子苍术茯苓为愈也

李杲曰酒病者往往以大热大寒下之者是无形元气受病反下有形阴血乖误甚矣大热则伤阴大寒则伤胃元气消亡七神无依折人寿命不然则虚损之病成矣故制此方君葛花佐以辛香之品用神麯佐以快气之品用苓泽佐以甘温之品服后取汗是谓外解肌肉内清阳明令上下内外分消其患使胃中秽为芳变浊为清化泰然和矣平胃散

五行皆一惟火有二君火相火也君火为心经之火君主一身之火也相火为肾中之火宣布一身之火也使君火无相火则不能宣布诸火以奉生身之夲相火无君火则不能君主诸火以制其妄行之灾故李杲立内伤劳倦火乘土位之论以心火有馀用升阳气泻阴火朱砂安神等药而未及心火之不足者以前人已有归脾养心等方也震亨立阳常有馀阴常不足之论以肾火有馀用补阴补天等药而未及肾火之不足者以前人已有肾气桂附地黄汤丸也依夲方加附子肉桂名桂附地黄丸治两尺衇弱相火不足虚羸少气王冰所谓益火之原以消阴翳者是也加黄蘖知母名知蘖地黄丸治两尺衇旺阴虚火动午热骨痿王冰所谓壮水之主以制阳光者是也经云阴平阳秘精神乃治若阴阳偏胜则疾病丛生夫肾取象乎坎阳藏于阴之藏也不独阴盛阳衰阳畏其阴而不敢附即阴衰阳盛阴难藏阳亦无可依虽同为火不归原而其为病则异也故于肾药中加桂附壮阳胜阴使阳无所畏而自归原矣加知蘖补阴秘阳使阳有所贮而自归藏矣世人但知以桂附引火归原不知以知蘖平阴秘阳举世皆蒙其悞故震亨特立补阴之论以辟以火济火之非而未逹其㫖者从而诽之良可叹也

命门无火不能为中宫腐熟水榖之用肾气不固谁复司其闭藏之职故木气才萌不疏泄而亦疏泄矣虽是木邪干土亦实肾之侮脾也此际当脾肾双补固涩平肝故以补骨脂温肾肉果补脾五味子收涩吴茱萸泻肝肾暖而气蒸肝平而脾旺关门闭而水榖腐矣

