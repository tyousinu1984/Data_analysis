注
经曰夫五运阴阳者天地之道也万物之纲纪变化之父母生杀之本始神明之府也可不通乎又曰治不法天之纪地之理则灾害至矣又曰不知年之所加气之盛衰虚实之所起不可以为工矣由是观之不知运气而为医欲其无失者鲜矣兹将内经运气要语编成歌诀并列图于前使学者一览即明其大纲㫖要之所在然后徧求全经精义庶乎有得云

太者极其至大之谓也虚者空虚无物之谓也盖极大极虚无声无臭之中具有极大极至之理气焉理气未分而混沌者太虚也太虚曰无极者是主太虚流行之气中主宰之理而言也太虚曰太极者是主太虚主宰之理中流行之气而言也故周子曰无极而太极者亦是以极无而推极有也盖极无中无是而非理极有中无是而非气不以极无之理而推极有之气何以知有是气也不以极有之气而推极无之理何以知有是理也是则可知理气以其分殊而言之二也以其浑合而言之一也有是理则有是气有是气则有是理名虽有二其实则一本无有无一二先后之可言也乘气动静生阴阳者谓太极乘气机之动而生阳乘气机之静而生阴即周子曰太极动而生阳静而生阴之谓也然不曰无极动而生阳静而生阴而曰太极动而生阳静而生阴者盖以无极专主乎理言理无动静故也太极兼主乎气言气有动静故也阴阳之分为天地者谓阴阳流行相生不已积阳之清者为天积阴之浊者为地故周子曰分阴分阳两仪立焉也未有天地气生形者谓未有天地惟太虚中之一气化生天地之形也已有天地形寓气者谓已有天地而太虚之气即已寓于天地之形也是以天得之以资万物之始地得之以资万物之生也从形究气曰阴阳者阴阳即理中流行之气也即气观理曰太极者太极即气中主宰之理也故周子曰阴阳一太极者是指气之极者而言也太极本无极者是指理之极者而言也

天地既立而阴阳即在天地之中阳动而变阴静而合生五行也天一生水地六成之地二生火天七成之天三生木地八成之地四生金天九成之天五生土地十成之是五行各一其质也东方生木木之气风南方生火火之气热中央生土土之气湿西方生金金之气燥北方生水水之气寒是五行各一其气也在地曰木在天曰风在地曰火在天曰热在地曰土在天曰湿在地曰金在天曰燥在地曰水在天曰寒是五行质具于地气行于天也木位东方风气布春火位南方热气布夏土位中央四维湿气布长夏金位西方燥气布秋水位北方寒气布冬是五气顺布四时之序也即周子曰阳变阴合而生水火木金土五气顺布四时行焉木生火火生土土生金金生水水复生木是五行相生主生养万物者也木尅土土尅水水尅火火尅金金尅木木复尅土是五行相尅主杀害万物者也相尅则死相制则生木亢害土土亢害水水亢害火火亢害金金亢害木此尅其所胜者也然我之所胜之子即我之所不胜者也我畏彼子出救毋害不敢妄行承受廼制制则生化则各恒其德而生化万物无不具也假如木亢太过土受害矣是我胜其我之所胜者也土之子金承而制焉则我畏我之所不胜自然承受廼制制则生化矣火亢太过金受制矣金之子水承而制焉土亢太过水受制矣水之子木承而制焉金亢太过木受制矣木之子火承而制焉水亢太过火受制矣火之子土承而制焉五行皆若此也此所以相生而不害相制而不尅也而生生化化万物立命之道即在于是矣此五行生尅制化之理不可不知者也

学医业者必要明天地阴阳五行之理始晓天时之和不和民之生病之情由也人皆知五运化自五行五质五气也而不知六气化自天地阴阳六质六气也六质者即经曰木火土金水火地之阴阳也生长化收藏下应之也六气者即经曰风暑湿燥寒火天之阴阳也三阴三阳上奉之也是以在地之火分为君火相火在天之气分为热气暑气为合人之五脏六腑包络十二经也天干阴阳合而为五故主五运甲化阳土合人之胃已化阴土合人之脾乙化阴金合人之肺庚化阳金合人大肠丙化阳水合人膀胱辛化阴水合人之肾丁化阴木合人之肝壬化阳木合人之胆戊化阳火合人小肠癸化阴火合人之心相火属阳者合人三焦相火属阴者合人包络此天干合人之五脏六腑十二经也地支阴阳合而为六故主六气子午主少阴君火合人之心与小肠也丑未主太阴湿土合人之脾与胃也寅申主少阳相火合人之三焦包络也夘酉主阳明燥金合人之肺与大肠也辰戌主太阳寒水合人之膀胱与肾也巳亥主厥阴风木合人之肝与胆也此地支之合人五脏六腑十二经也天数五而五阴五阳故为十干地数六而六阴六阳故为十二支天干之五必得地支之六以为节地支之六必得天干之五以为制而后六甲成岁气备故一岁中运以七十二日五位分主之六气以六十日六步分主之也

主运者主运行四时之常令也五行者木火土金水也五位者东南中西北也五气者风暑湿燥寒也木御东方风气顺布春令是初之运也火御南方暑气顺布夏令是二之运也土御中央四维湿气顺布长夏之令是三之运也金御西方燥气顺布秋令是四之运也水御北方寒气顺布冬令是五之运也此是天以五为制分五方主之五运五气相生四时常令年年相仍而不易也然其中之气化有相得或不相得或从天气或逆天气或从天气而逆地气或逆天气而从地气故运有太过不及四时不和之理人有脏腑经络虚实寒热不同之情始召外邪令化而生病也天时不和万物皆病而为民病者亦必因其人脏腑不和而生也

主气者厥阴风木主春初之气也少阴君火主夏二之气也少阴相火主盛夏三之气也太阴湿土主长夏四之气也阳明燥金主秋五之气也太阳寒水主冬六之气也此是地以六为节分六位主之六气相生同主运五气相生四时之常令也显明者正南之位当君位也而君火不在位治之反退位于次以相火代君火司化则当知即经云少阴不司气化之义也正南客气司天之位也司天之右天之右间位也在主气为二之气位是少阴君火之位主行夏令之气也故曰显明之右君火之位也君火之右退行一步乃客气司天之位也在主气为三之气位是少阳相火之位主行盛夏之令之气也不曰复行而曰退行者以臣对君之面承命司化不敢背行故曰退行一步即复行一步也复行一步土气治之乃客气天之左间位也在主气为四之气位是太阴湿土之位主行长夏令之气也复行一步金气治之乃客气地之右间位也在主气为五之气位是阳明燥金之位主行秋令之气也复行一步水气治之乃客气在泉之位也在主气为六之气位是太阳寒水之位主行冬令之气也复行一步木气治之乃客气地之左间位也在主气为初之气位是厥阴风木之位主行春令之气也复行一步君火治之即前君火之位治之也

五天者苍天天之色青者也丹天天之色赤者也黅天天之色黄者也𤣥天天之色黑者也素天天之色白者也天气者苍天之气木也丹天之气火也黅天之气土也𤣥天之气水也素天之气金也天干者甲乙丙丁戊己庚辛壬癸也古圣仰观五天五气苍天木气下临丁壬之方故识丁壬合化而生木运也丹天火气下临戊癸之方故识戊癸合化而生火运也黅天土气下临甲己之方故识甲己合化而生土运也𤣥天水气下临丙辛之方故识丙辛合化而生水运也素天金气下临乙庚之方故识乙庚合化而生金运也此天气天干合化加临主运五位之客运也起以所化统主本年中运为初运五行相生以次轮取如甲己之年土运统之起初运土生金为二运金生水为三运水生木为四运木生火为五运馀四运皆仿土运起之乙丁己辛癸属阴干为五阴年主五少不及之运甲丙戊庚壬属阳干为五阳年主五太太过之运也

天干起运地支起气此言地之阴阳正化对化加临主气六位之客气也如子午之岁少阴君火治之起司天也阳明燥金在下起在泉也气由下而升上故以在下之阳明起之阳明二阳二阳生三阳三阳太阳故太阳寒水为客初气即地之左间也三阳阳极生一阴一阴厥阴故厥阴为客二气即天之右间也一阴生二阴二阴少阴故少阴为客三气即司天之气也二阴生三阴三阴太阴故太阴为客四气即天之左间也三阴阴极生一阳一阳少阳故少阳为客五气即地之右间也一阳生二阳二阳阳明故阳明为客六气即在泉之气也丑未寅申之岁皆仿此法起之邜酉却与子午倒换辰戌却与丑未倒换巳亥却与寅申倒换谓邜酉之岁阳明燥金司天少阴君火在泉辰戌之岁太阳寒水司天太阴湿土在泉巳亥之歳厥阴风木司天少阳相火在泉彼此倒换也每岁司天在泉左右四间气者即六气分统上下本年司天统主上半年在泉统主下半年之统气也

天以六为节谓以二十四气六分分之为六气之六步也地以五为制谓以二十四气五分分之为五运之五位也二十四气即大寒立春雨水惊蛰主初之气也春分清明谷雨立夏主二之气也小满芒种夏至小暑主三之气也大暑立秋处暑白露主四之气也秋分寒露霜降立冬主五之气也小雪大雪冬至小寒主终之气也此主气客气分主六步之时也大寒起至春分后十二日主初运也春分十三日起至芒种后九日主二运也芒种十日起至暑处后六日主三运也暑处七日起至立冬后三日主四运也立冬四日起至小寒末日主五运也此主运客运分主五位之时也

主运之音必始角而终羽者乃五音分主四时顺布之常序也然阳年为太阴年为少者是五音四时太过不及之变化也如逢戊年太徵庚年太商之年则主运初运必是少角二运则是太徵三运必是少宫四运则是太商终运必是商羽也若逢壬年太角甲年太宫丙年太羽之年则主运初运则是太角二运必是少徵三运则是太宫四运必是少商终运则是太羽也故曰太少皆以中运取此是以客之中运取主之五运太少相生之义也又以主之太少定客之五运太少相重之法以发明相加相临太过不及之理也

五运之中运统主一年之运也中运太过则旺胜巳者则畏其盛反齐其化矣如太宫土运反齐木化太角木运反齐金化太商金运反齐火化太徵火运反齐水化太羽水运反齐土化也即经所谓畏其旺反同其化薄其所不胜也中运不及则弱胜巳者则乘其衰来兼其化矣如少宫土运木来兼化少角木运金来兼化少商金运火来兼化少徵火运水来兼化少羽水运土来兼化即经所谓乘其弱来同其化所不胜薄之也中运戊辰阳年火运太过遇寒水司天则为太过被制中运乙邜阴年金运不及遇燥金司天则为同气中运辛邜阴年水运不及则为相生俱为不及得助凡遇此类皆为正化平和之年也气者六气之客气统一岁之司化之气也如厥阴司巳亥以厥阴属木木生于亥故正化于亥对化于巳也少阴司子午以少阴为君火当正南离位故正化于午对化于子也太阴司丑未以太阴属土居中王于西南未宫故正化于未对化于丑也少阴司寅申以少阳属相火位卑于君火火生于寅故正化于寅对化于申也阳明司卯酉以阳明属金酉为西方金位故正化于酉对化于卯也太阳司辰戌以太阳为水辰戌属土然水行土中而戌居西北属水渐王之乡是以洪范五行以戌属水故正化于戌对化于辰也是以寅午未酉戌亥为正化正化者令之实主有馀也子丑卯辰巳申为对化对化者令之虚主不足也

客运之初运即统主一岁之中运也经曰申巳之岁土运统之云云者是也客气司天之三气六气即统主上半年在泉统主下半年之气也经曰岁半以前天气主之岁半以后地气主之者是也六十年中运气上下临运则有相得不相得者也气主中运者谓司天生中运也如癸巳癸亥木生火也甲子甲午甲寅甲申火生土也乙丑乙未土生金也辛卯辛酉金生水也壬辰壬戌水生木也六十年中有此十二年天气生运以上生下故名顺化为相得之岁也运被气尅者谓司天尅中运也如己巳己亥木尅土也辛丑辛未土尅水也戊辰戊戌水克火也庚子庚午庚寅庚申火克金也丁卯丁酉金尅木也六十年中有此十二年天气克运以上尅下故名天刑为不相得之岁也运生天气者谓中运生司天也如癸丑癸未火生土也壬子壬午壬寅壬申木生火也辛巳辛亥水生木也庚辰庚戌金生水也己邜己酉土生金也六十年中有此十二年运生天气以下生上虽曰相生然子居母上故为小逆而主㣲病也运克司天者谓中运克司天也如乙巳乙亥金克木也丙子丙午丙寅丙申水克火也丁丑丁未木尅土也癸邜癸酉火克金也甲辰甲戌土克水也六十年中有此十二年运克天气以下克上故名不和亦为不相得而主病甚也气运相同者如运气皆木丁巳丁亥运气皆火戊子戊午戊寅戊申运气皆土己丑己未运气皆金乙邜乙酉运气皆水丙辰丙戌六十年中有此十二年运气相同皆天符也虽曰同气不无偏胜亢害焉其太乙天符岁㑹等年另详在后

左手仰掌以中指上头定司天之位中指根纹定在泉之位顺进食指三节纹定初之气位头节纹定二之气位中指上头定三之气位即司天之位也第四指头节纹定四之气位二节纹定五之气位中指根纹定六之气位即在泉之位也主气以木火土金水者五气顺布之五位也故初之气厥阴风木二之气少阴君火三之气少阳相火四之气太阴湿土五之气阳明燥金六之气太阳寒水是木生火火生土土生金金生水水复生木顺布相生之序一定不易者也客气以一二三名之者三阴三阳六气加临也故厥阴为一阴少阴为二阴太阴为三阴少阳为一阳阳明为二阳太阳为三阳是一生二二生三三复生一阴极生阳阳极生阴六步升降之次毎嵗排取也以此定位主气客气燎然在握矣

天符者谓中运与司天之气同一气也如木运木司天丁巳丁亥也火运火司天戊子戊午戊寅戊申也土运土司天己丑己未也金运金司天乙卯乙酉也水运水司天丙辰丙戌也共十二年岁㑹者谓本运临本支之位也如木运临卯丁卯年也火运临午戊午年也金运临酉乙酉年也水运临子丙子年也此是四正土运临四季甲辰甲戌己丑己未也此是四维共八年太乙天符者谓天符之年又是岁㑹是天气运气岁支三者俱㑹也如己丑己未中运之土与司天土同气又土运临丑未也乙酉中运之金与司天金同气又金运临酉也戊午中运之火与司天火同气又火运临午也共四年同天符同岁㑹者谓在泉之气与中运之气同一气也以阳年名曰同天符如木运木在泉壬寅壬申也土运土在泉甲辰甲戌也金运金在泉庚子庚午也以阴年名曰同岁㑹如水运水在泉辛丑辛未也火运火在泉癸邜癸酉癸巳癸亥也共十二年此气运符㑹之不同人不可不知也右天符十二年太乙天符四年岁㑹八年同天符六年同岁㑹六年然太乙天符四年已同在天符十二年中矣岁㑹八年亦有四年同在天符中矣合而言之六十年中只得二十八年也

邪之中人在天符之年名曰中执法是犯司天天气天阳也阳性速故其病速而危也邪之中人在岁㑹之年名曰中行令是犯在泉地气也阴也阴性除故其病除而持也邪之中人在太乙天符之年名曰中贵人是犯司天在泉之气天地之气俱犯故其病暴而死也二火君火相火也虽同气相得然有君臣顺逆之嫌不可不知也君火君也相火臣也二火相临谓司天加临中运六部客主加临君火在上相火在下为君临臣则顺顺则病远其害小也相火在上君火在下为臣犯君则逆逆则病近其害速也

天地之气谓三阴三阳司天在泉左间右间之客气也客气行南政之岁谓之南政行北政之岁谓之北政南政之岁惟甲己一运其馀乙庚丙辛丁壬戊癸四运俱为北政之年也少阴随在不应占者谓少阴君火客气随在司天在泉左间右间加临之位主占其衇不应于诊也应于诊者即经曰少阴之至其衇钩不应者谓衇不钩也南政之年少阴司天则主占两寸不应在泉则主占两尺不应厥阴司天其天左间则少阴主占右寸不应太阴司天其天右间则少阴主占左寸不应厥阴在泉其泉左间则少阴主占左寸不应太阴在泉其泉右间则少阴主占右尺不应此皆在客气少阴之位也北政之年则反诊候其不应皆在客气阳明之位如少阴司天则主占两尺不应在泉则主占两寸不应厥隂司天其天左间则少阴主占左尺不应太阴司天其天右间则少阴主占右尺不应厥阴在泉其泉左间则少阴主寸右寸不应太隂在泉其泉右间则少阴主寸左寸不应然南政十二年北政四十八年其南政候以正诊北政候以反诊应与不应之理熟玩经文总令人难解姑存经义以待后之贤者参详可也不应之部不应者则为得其气而和也不应之部反应者则为违其气而病也应左而右应右而左者则为非其位应上而下应下而上者则为失其位皆主病也而有㣲甚之别甚者即尺寸反阴阳交也谓少阴之衇当寸不应反见于尺当尺不应反见于寸是为尺寸反子午卯酉年有之少阴之衇当左不应反见于右当右不应反见于左是为阴阳交辰戌丑未寅申巳亥年有之皆主死故曰命难也

运五运也主四时在天则有寒热温凉之正令在地则有生长收藏之正化气六气也主六步在主则有风热火湿燥寒一定之常候在客则有六气加临太过不及平和之异应也凡五运六气之来应时而至无微甚而和者皆为平气也即应时而至或六气大来或五运微甚或至非其时或卒然而至皆邪化失和不平之气主害物病人也但看与何时之气化与病同并则当消息其宜而主治也若犯之而病者更与不及之年廓空之月重感于邪则其证必重而不轻也

太过被抑不及得助皆曰平运木名敷和敷布和气生万物也火名升明阳性上升其德明也土名备化土毋万物无不化也金名审平金审而平无妄刑也水名静顺体静性顺喜安澜也甲丙戊庚壬阳年皆曰太过之运木气发生木气有馀发生盛也火名赫曦炎阳光盛也土名敦阜敦厚高阜土尤盛也金名坚成坚则成物金有馀也水名流衍水气太过流漫溢也乙丁己辛癸阴年皆曰不及之运木名委和和气委弱发生少也火名伏明火徳不彰光明伏也土名卑监土气不及化卑监也金名从革金气不及从火革也水名涸流水气不及涸其流也

应时而至谓交五运六气之日之时正当其日其时而气即至则为正化平气承天之令不妄行也如时未至而气先至来气有馀则为太过名曰气淫即邪化也刑我为克我者也我刑为我克者也假如木气有馀克我之金不能制我金反受木之侮则木盛而土受克也必矣其年若见肝病为正邪见肺病为㣲邪见脾病则为贼邪也馀时法此若时已至而气未至来气不足则为不及名曰气廹亦邪化也所胜谓我所胜即我克者也所生我所生者也所不胜谓我所不胜即克我者也假如木气不及我克之土无畏妄行则生我之水必受病也木衰金乘其衰亦来刑木为病也其年若肾病为实邪见心病为虚邪见肺病则贼邪也馀时法此推此可知二经三经兼病之理矣

五运六气太过而极则谓之亢亢则必害我所胜者也假如木亢极则必害我之所胜之土土之子金随起而制木木畏承受其制则不敢妄刑被母也五行有此承制之道自相和顺则生化不病矣假如木亢盛而无制则必生胜病胜病者肝受病者脾二经同病也有胜必有复有盛必有衰自然之道也木盛而后必衰土之子金则乘衰必复胜母之讐是则更生复病也复病者肺受病者肝二经同病也馀藏法此若木不及则被金遏抑屈伏不伸而木郁之病生也然被郁极而乃发者盖以木气不及不能令子火旺故不能复也所以必待其已之得位时而后乃发也虽发而不为他害但自为灾病亦由本气弱耳故方其未发之时与胜病同胜病者肺郁病者肝及其已发之时不复病肺惟病肝也馀藏法此此上文以太过释胜不及释郁病非谓一岁之太过不及则分司之气无胜复郁病也凡太过妄行害彼而病者皆胜病也受害子终不能复郁而发病者皆郁病也不及被抑而病者亦郁病也被郁待子来报母讐而病者皆复病也推此馀皆可通也

六气有胜则必有复阴阳循环之道也胜病将除复病即萌邪正进退之机也胜已而复复已又胜本无常数必待彼此气衰乃止自然之理也有胜则复无胜则否胜微复微胜甚复甚犹权衡之不相过也然胜复之动时虽有常位而气无必也气无必者谓应胜之年而无胜也时有常位者谓胜之时在前司天天位主之自初气以至三气此为胜之常也复之时在后在泉地位主之自四气以至终气此为复之常也所谓六气互相胜复也若至六气主客则有胜而无复也有胜而无复者以客行天令时去则已主守其位顺承天命也主胜客则违天之命而气化不行故为逆客胜主则上临下奉而政令乃布故为从也

五郁之发各有其时火郁待三气火时而发土郁待四气土时而发金郁待五气金时而发此各待旺时而发也水郁不待终气水时而每发于二气三气二火时者以水阴性险见阳初退即进乘之故不待水旺而发也木郁之发无一定之时者以木生风善行数变其气无常故木发无恒时也五发之时既已审矣然五发徵兆五气微甚天时民病不可不知也水发之徵微者为寒甚为雹雪雹雪寒甚也土发之徵微者为湿甚为飘骤飘骤暴风雨也木发之徵微者为风甚为毁折毁折摧拔也金发之徵微者为燥甚为清明清明冷肃也火发之徵微者为热甚为曛昧曛昧昏翳也多少者谓有太过不及也不及者病微太过者病甚微者病已谓本经自病也甚者兼刑谓兼我刑刑我者同病也如木气甚我刑者土刑我者金土畏我乘来齐其化金畏我胜来同其化故三经兼见病也馀气法此木达谓木郁达之达者条达舒畅之义也凡木郁之病风为清敛也宜以辛散之疏之以甘调之缓之以苦涌之平之但使木气条达舒畅皆治木郁之法也火发谓火郁发之发者发扬解散之义也凡火鬰之病为寒束也宜以辛温发之以辛甘扬之以辛凉解之以辛苦散之但使火气发扬解散皆治火鬰之法也金泄为金郁泄之泄者宣泄疎降之义也凡金郁之病燥为火困也宜以辛宣之疏之润之以苦泄之降之清之但使燥气宣通疏畅皆治金鬰之法也水折谓水郁折之折者逐导渗通之义也凡水鬰之病水为湿瘀也宜以辛苦逐之导之以辛淡渗之通之但使水气流通不蓄皆治水郁之法也土夺谓土郁夺之夺者汗吐下利之义也凡土郁之病湿为风阻也在外者汗之在内者攻之在上者吐之在下者利之但使土气不致壅阻皆治土鬰之法也

木火土金水五运之化不能外乎六气风热暑湿燥寒六气之化亦不能出乎五行故运虽有五气虽有六而天之气令地之运化皆同也邪化正化之气皆通乎人之五藏之中正化养人邪化病人五藏受邪则生五藏之病五病能该万病情形谓主客一定之病主客错杂之病及胜复郁病皆莫能迯乎五病之变犹夫天地化生万物皆莫能迯乎五行之属也五行惟火有二在地为火在天为热为暑以热合少阴为君火暑合少阳为相火盖以地有阴阳十二支同乎人之阴阳十二经火虽有二理则一也故其德政令化灾病皆同然不无热微病轻暑甚病重之情状也

天之垂象莫先乎五星五星者木火土金水之五星也木曰岁星居东方火曰荧惑星居南方水曰辰星居北方土曰鎭星居西南金曰太白星居西方其主岁之星不大不小不芒不暗不疾不徐行所行道守所守度此其常也若五阴年是为不及其岁则减常之一不及之甚则减常之二其光芒缩主嵗之星其色兼我所不胜之色而见也如木不及嵗星青兼白色也火不及荧惑星红兼黑色也土不及鎭星黄兼青色也金不及太白星白兼红色也水下及辰星黑兼黄色也五阳年是为太过其主岁之星北越谓越出本度而近于北也北乃紫微之位太乙所居之宫也故倍常之一太过之甚倍常之二其光芒盈主岁之星其色纯正畏我之星失其本色而兼生我之母色也假如木太过畏木之星土星也失其本色之黄而兼生土之火赤色也盖以木盛而土畏必盗母气为助故兼母色见也土兼赤色土又生子馀星仿此凡星当其时则当盛非其时则当衰星迟于天为顺为灾病轻星速于天为逆为灾病重稽留不进守度日多则灾病重稽留不进守度日少则灾病轻故曰吉凶分也

木主春故其德温暖柔和也春气发故其政舒展开启也春气升故其令宣发也春主生故其化生荣也春主风故其变烈风而云物飞扬此风之胜也木胜不已则为摧折㧞殒散落飘零之灾也火德彰显化蕃茂其令为热政曜明其变灾烈水泉涸其灾焦灼萎枯形

火主夏故其德彰著昭显也夏主长故其化蕃秀茂盛也夏阳盛故其令热也夏阳外故其政光明显曜也夏主热故其变炎光赫烮而水泉乾涸此热之胜也火胜不已则为万物焦灼草萎木枯之灾也

土主长夏故其德溽蒸热也土主静故其政安静也长夏气濡故其令云雨也土气厚故其化万物丰偹也长夏主湿故其变晦阴烟埃震雷骤注暴雨此湿之胜也土胜不已则为久霖淫雨溃岸崩堤之灾也

金主秋故其德清凉皎洁也秋气肃故其政肃劲齐切也秋主收故其化紧收敛缩也秋主露故其令露膏万物也秋主燥故其变肃寒早霜杀物此燥之胜也金胜不已则为苍枯草木凋零之灾也水德凄凔政坚肃其化清谧其令寒其变凛冽寒太甚其灾氷雹霜雪连

水主冬故其德凄凔而寒也冬气固故其政坚凝肃劲也冬主藏故其化清冷静谧也冬主寒故其变凛冽寒气太盛此寒之胜也水胜不已则为冰霜雹之灾也

虫者毛羽倮介鳞也麟为毛虫之长而诸毛皆横生故属木也凤为羽虫之长而诸羽皆翔升故属火也人为倮虫之长而诸倮物皆具四肢故属土也龟为介虫之长而诸介皆甲坚固故属金也龙为鳞虫之长而诸鳞皆生于水故属水也次则其畜犬其谷麻其果李皆木化也其畜马其谷麦其果杏皆火化也其畜牛其谷稷其果枣皆土化也其畜鸡其谷稻其果桃皆金化也其畜彘其谷豆其果栗皆水化也凡此五化之物得其气之和则皆蕃育失其气之和则皆萧条而不育也太过齐化谓我所化之物与克我者所化之物皆育也假如木太过毛虫犬畜麻谷李果木化之类育而介虫鸡畜稻谷桃果金化之类亦育盖太过则气盛所不胜者来齐其化也其馀太过之化仿此不及兼化谓克我者我克之者皆茂育也假如木不及尅我之金其虫介其畜鸡其谷稻其果桃皆化育也盖不及则气衰克我者我畏之我克者不畏我来兼其化也其馀不及之化仿此苞者茂也运气为病歌

五运六气之为病虽其名有木火土金水风火湿燥寒之异而其实为病之情状则同也今将木运之病风气之病火运之病暑气之病土运之病湿气之病金运之病燥气之病水运之病寒气之病总归为一病不使初学医工枉费心思而不得其头绪也

在天为风在地为木在人为肝在体为筋风气通于肝故诸风为病皆属于肝木也掉摇动也眩昏运也风主动旋故病则头身摇动目昏眩运也暴卒也强直筋病强急不柔也风性劲急风入于筋故病则卒然筋急强直也其四肢拘急疼痛筋輭短缩乖戾失常难于转侧里急脇痛亦皆风伤其筋转入里病也

在天为热在地为火在人为心在体为衇热气通于心故诸火痛痒疮之病皆属于心火也热微则燥皮作痒热甚则灼肤作痛热入经衇与血凝结浅则为痈深则为疽更深入之则伤藏府心藏神热乘于心则神不明故昏冒不省人事也心主言热乘于心则神不辨故喑而不能言或妄言而谵语也火主动热乘于身则身动而不寕故身躁扰动甚则发狂也暴注者卒暴水㵼火与水为病也下廹者后重里急火与气为病也呕吐酸苦火病胃也膺背彻痛火伤胸也血家殃者热入于衇则血满腾不上溢则下㵼而为一切失血之病也诸湿肿满属脾土霍乱积饮痞闭疼食少体重肢不举腹满肠鸣飱泄频

在天为湿在地为土在人为脾在体为肉湿气通于脾故诸湿为病皆属于脾土也湿畜内外故肉肿腹病也饮乱于中故病霍乱也脾失健运故病积饮也脾气凝结故病痞硬便闭而痛也脾主化谷病则食少也脾主肌肉湿胜故身重也脾主四肢四肢不举亦由湿使然也脾主腹湿淫腹疾故腹满肠鸣飱泄也

在天为燥在地为金在人为肺在体为皮燥气通于肺故诸燥气为病皆属于肺金也膹郁谓气逆胸满膹郁不舒也痿谓肺痿咳嗽唾浊痰涎不已也喘咳气逆唾痰涎血皆肺病也凡澁枯涸乾劲皆燥之化也乾劲似乎强直皆筋劲病也故卒然者多风入而筋劲也久之者多枯燥而筋劲也皴肤皴澁也掲皮掲起也此燥之病乎外也臂痛肩痛也亦燥之病于经也

在天为寒在地为水在人为肾在体为骨寒气通于肾故诸寒气为病皆属于肾水也收敛也引急也肾属水其化寒敛缩拘急寒之化也热之化吐下酸苦故寒之化吐下腥秽也热之化水液浑浊故寒之化澄澈清冷也厥逆四肢冷也禁固收引坚劲寒伤于外则骨节痛也寒伤于内则症瘕●疝腹急坚痛也

上文统论主运主气为病此详言五运客运专主之病也岁木太过六壬年也或岁土不及六已年也木太过则恃强乘土土不及则母弱而金衰无以制木而木亦来乘土故木气盛则风气大行为木太过之化在人则脾土受邪为病苦肠鸣飱泄食少腹满体重烦寃烦寃者谓中气抑郁不伸故也在天则有云物飞扬之变在地则有草木动摇之化木胜不已而必衰衰则反被金乘有凋陨摇落之复也故更见善怒顚疾眩冒脇痛吐甚之肝脾病也胃絶倾者谓胃土冲阳之衇絶而不至是为脾絶故主命倾也

岁火太过六戊年也或嵗金不及六乙年也火太过则火恃强而乘金金不及则母弱而水衰无以制火而火亦乘金故火气盛则暑热大行为火太过之化在人则肺金受邪其为病喘而咳𠻳气少不足息血失而顔色瘁及疟疾注下火㵼咽乾中热也在天则有燔炳炎烈沸腾之变在地则有物焦槁水泉涸之化火胜不已而必衰衰则反被水乘有雨氷雹早霜寒之复也故更见谵语狂乱胸背痛之心肺病也太渊肺衇也肺金之衇絶而不至是为肺絶故主病难愈也

岁土太过六甲年也岁水不及六辛年也土太过则土恃强而乘水水不及则母弱而木衰无以制土而土亦乘水故土气盛则雨湿大行为土太过之化在人则肾水受邪其为病四肢冷厥腹中痛体重烦寃意不乐也在天则有雨湿数至之变在地则有河衍涸泽生鱼之化湿胜不已而必衰衰则反被木乘有风雨大至土崩鳞见于陆之复也故更见腹满溏㵼肠鸣足痿瘈痛饮满之脾胃病也太溪肾衇也肾水之衇絶而不至是为肾絶故曰主命难存也

岁金太过六庚年也岁木不及六丁年也金太过则金恃强而乘木木不及则母弱而火衰无以制金而金亦乘木故金气盛则清燥大行为金太过之化在人则肝木受邪其为病耳聋无闻脇下痛少腹痛目眦赤痛也在天则有清燥肃杀之变在地则有草木凋陨之化燥胜不已而必衰衰则反被火乘有苍乾焦槁之复也故更见胸膺引背胠脇疼痛不能转侧喘咳失血之肝肺病也太冲肝衇也肝木之衇絶而不至是为肝絶故主命难生也

岁水太过六丙年也岁火不及六癸年也水太过则水恃强而乘火火不及则母弱而土衰无以制水而水亦乘火故水气盛则寒气大行为水太过之化在人则心火受邪其为病心烦躁悸谵语妄言心中热痛也在天则有雨氷霜雪之变在地则有冻裂坚刚之化寒胜不已则必衰衰则反被土乘有埃雾蒙郁不散寒雨大至之复也故更见肿喘中寒腹满溏㵼肠鸣饮食不化之肾脾病也神门心衇也心火之衇絶而不至是为心疾故主死也

上文统论主运主气为病此则详言六气客气专主之病也少阴君火司天子午岁也火气下临金之所畏故肺气上从而病肺心也凡少阴司天则阳明燥金在泉故燥行于地而病肝也是则知燥热交加民病喘咳血上溢血下泄寒热鼽塞喷嚏流涕疮疡目赤溢乾肿痛心痛脇痛皆其证也太阴司天湿下临肾气上从病肾阴寒行于地心脾病寒湿交攻内外淫民病身重足胕肿霍乱痞满腹胀䐜肢厥拘急脚下痛少腹腰疼转动屯

太阴湿土司天丑未岁也湿气下临水之所畏故肾气上从而病肾阴也凡太隂司天则太阳寒水在泉故寒行于地而病心脾也是知寒湿内外交攻民病身重足胕肿霍乱痞满腹胀四肢厥逆拘急脚下痛少腹痛腰痛难于动转皆其证也少阳司天火下临肺气上从火刑金风行于地肝木胜风火为灾是乃因民病热中咳失血目赤喉痹聋眩瞑疮疡心痛瞤瘛冒暴死皆因臣犯君

少阳相火司天寅申岁也火起下临金之所畏故肺气上从而病肺也凡少阳司天则厥阴风木在泉故风行于地木胜则病在肝是则知风火为灾民病热中咳而失血目赤喉痹耳聋眩瞑疮疡心痛瞤动瘛瘲昬冒皆其证也暴死者是三之客气相火加临君火以臣犯君故也

阳明燥金司天卯酉岁也燥气下临木之所畏故肝气上从而病肝筋也凡阳明司天则少阴君火在泉故热行于地而病肺心也是则知清燥风热交侵民病寒热而咳胸郁膹满掉摇振动筋痿无力烦寃不伸两脇心中热痛目痛眦红小便绛色皆其证也

太阳寒水司天辰戌岁也寒气下临火之所畏故心气上从而病心衇也凡太阳司天则太阴湿土在泉故湿行于地而病脾肉也是则知寒湿热气相合民病始为寒中终反变热如痈疽一切火郁之病皮●痹而重著肉苛不用不仁足痿无力湿㵼腹满身肿皆其证也

厥阴风木司天己亥岁也风气下临土之所畏故脾气上从而病脾也凡厥阴司天则少阳相火在泉故火行于地而病温也是则知风火寒湿杂揉民病耳聋振掉眩运腹满肠鸣完谷不化之㵼体重食减肌肉痿瘦皆其证也

近世医者皆谓五运六气与岁不应置而不习是未达天道之常变也时之常者如春温夏热秋凉冬寒也日之常者早凉午热暮温夜寒也时之变者春不温夏不热暑不蒸秋不凉冬不寒也日之变者早温午寒暮凉夜热也但学医者欲达常变之道当先识一定主客之理次审不定变化卒然之情然后知百千杂合之气为病俱莫能迯天时地化之理也虽或有不应亦当审察与天时何时地化何化人病何病相同即同彼时彼化彼病而施治之乃无差谬此知其要者一言而终也为医者可不于运气中一加意耶


按
吴澄曰太极无动静动静者气机也是以太极专主乎理言也朱子曰太极之有动静是天命之流行也是以太极兼主乎气言也又曰太虚者本然之妙也动静者所乘之机也本然之妙即太极指其本然主宰是动是静之妙之理也所乘之机即动静指其天命流行乘动乘静之机之气也当依朱子为是

十二经天干謌内云甲胆乙肝丙小肠丁心戊胃己脾乡庚属大肠辛属肺壬属膀胱癸肾藏三焦亦向壬中寄包络同归入癸方此以方位言天干所属配合脏腑岁岁之常也今以五运言天干所化配合脏腑年年之变所以不同也十三经地支謌内云肺黄大卯胃辰宫脾巳心午小未中申胱酉肾心包戌亥焦子胆丑肝通此以流行言地支所属配合脏腑日月之常也今以六气言地支所化配合脏腑年年之变所以不同也读者审之

