注

伤寒有六经之证有六经之衇证衇井然不杂则可直指为某经之病若两经三经阴阳混淆不可以一经名者或一经未罢又传一经二经三经同病不归并一经者则名曰合病或二经三经同病其后归并一经自病者则名曰并病论中所著合病并病虽单举阳经未及阴经然阳经既有合病并病则阴经亦必有之可知矣如太阳病衇反沉少阴病反发热是少阴太阳合病也阳明病衇迟太阴病大实痛是太阴阳明合病也少阳病衇细而厥厥阴病呕而发热是厥阴少阳合病也是虽无合病之名而确有合病之实且三阳皆有发热证三阴皆有下利证如发热而下利是阴阳合病也阴阳合病若阳盛者属阳经则下利为实热即论中所谓太阳阳明阳明少阳太阳少阳合病者是也阴盛者属阴经则下利为虚寒即论中所谓少阴下利反发热不死少阴下利清糓里寒外热不恶寒而面赤者是也盖阳与阳合不合于阴为三阳合病则不下利而自汗出乃白虎汤证也阴与阴合不合于阳为三阴合病则不发热而吐利厥逆乃四逆汤证也诚以人之藏府互根阴阳相合三阳既有合并之病则三阴亦有合并之病不待言矣

一经未罢又传一经二经三经同病而不归并一经者谓之合病太阳与阳明合病者谓太阳之发热恶寒无汗与阳明之烦热不得眠等证同时均病表里之气升降失常故不下利则上呕也治法祗湏先解太阳之表表解而阳明之里自和矣若利则宜葛根汤表而升之利自可止呕则加半夏表而降之呕自可除也

太阳阳明合病不利不呕者是里气实不受邪也若喘而胸满是表邪盛气壅于胸肺间也邪在高分之表非结胸也故不可下以麻黄汤发表通肺喘满自愈矣

太阳与少阳合病谓太阳发热恶寒与少阳寒热徃来等证并见也若表邪盛肢节烦疼则宜与柴胡桂枝汤两解其表矣今里热盛而自下利则当与黄芩汤清之以和其里也若呕者更加半夏生姜是淸和之中兼降法也

阳明属土少阳属木二经偏里故合病必下利也阳明衇大少阳衇弦衇得大弦是为本衇宜黄芩汤清热和土兼泻木邪利自止矣若衇单大不弦则为土不受邪其病易愈名为顺也单弦不大则为木来尅土其病难治名为负也今衇不大弦而滑数则知非木土为害乃宿食为病之热利也故不用黄芩汤而以大承气汤下之也太阳阳明合病下利表证居多故以葛根汤发之阳明少阳合病下利里证居多故以大承气汤攻之太阳少阳合病下利半表半里居多故以黄芩汤和之若非合病则桂枝汤麻黄汤分主太阳之表五苓散抵当汤分主太阳之里葛根汤主阳明之表三承气汤主阳明之里小柴胡汤主少阳之表大柴胡汤主少阳之里是各有专司也

衇浮大弦三阳合病之衇也浮大弦皆见于关上知三阳之热邪皆聚于阳明也热聚阳明则当烦不得眠今但欲眠睡是热盛神昬之昬睡也昬睡自然目合热蒸则汗自出也若施治得宜使邪还于表而解否则未可卜也宜以柴胡桂枝白虎三汤酌其所当合而用之可也

此承上条复详其证以明其治也三阳合病者太阳阳明少阳合而为病也必太阳之头痛发热阳明之恶热不眠少阳之耳聋寒热等证皆具也太阳主背阳明主腹少阳主侧今一身尽为三阳热邪所困故身重难以转侧也胃之窍出于口热邪上攻故口不仁也阳明主面热邪蒸越故面垢也热结于里则腹满热盛于胃故讝语也热迫膀胱则遗尿热蒸肌腠故自汗也证虽属于三阳而热皆聚胃中故当从阳明热证主治也若从太阳之表发汗则津液愈竭而胃热愈深必更増讝语若从阳明之里下之则阴益伤而阳无依则散故额汗肢冷也要当审其未经汗下而身热自汗出者始为阳明的证宜主以白虎汤大清胃热急救津液以存其阴可也

一经未罢又传一经同病而后归并一经自病者名曰并病二阳者太阳阳明也太阳初得病时发汗汗出不彻未尽之邪因而转属阳明若续自微微汗出不恶寒反恶热始为阳明可下之证若不微微汗出而恶寒者则是太阳之表犹未罢不可下也下之为逆矣如已经发汗尚有未尽之表宜仍与麻桂各半汤或桂枝二越婢一汤小小发汗以和其表自可解也缘缘接连不已也正赤不杂他色也谓满面接连赤色不已也此由于汗出不彻故阳气怫郁不得宣越所以其人烦躁短气衇涩不知痛处乍在腹中乍在四肢求之而不可得也是皆邪气壅甚于经漫无出路但坐以汗出不彻之故耳当更用大青龙汤或葛根汤发其汗则愈矣

二阳并病太阳阳明同病也太阳证罢尽归并于阳明所以但发潮热手足漐漐汗出大便难而讝语也是皆阳明胃实之证故下之则愈宜大承气汤

太阳与少阳并病故见头项强痛或眩冒时如结胸心下痞鞕之证而曰或曰时如者谓两阳归并未定之病状也病状未定不可以药当刺肺兪以泻太阳以太阳与肺通也当刺肝兪以泻少阳以肝与胆合也故刺而俟之以待其机也苟不知此而以头项强痛为太阳之邪目眩胸满为少阳之邪发其汗两阳之邪乘燥入胃则发讝语设衇长大则犹为顺可以下之今衇不大而弦五六日讝语不止是土病而见木衇也名曰负负者尅贼也愼不可下当刺期门以直泻其肝可也

此承上条戒不可下之义也太阳少阳并病心下鞕而眩者少阳也颈项强者太阳也当刺肺兪肝兪以泻太阳少阳之邪愼不可下也若以心下鞕而误下之必变逆候矣

此承上条而言误下之变也太阳少阳并病不刺肺兪肝兪而反下之两阳之邪乘虚陷里则时如结胸竟成结胸矣心下鞕变为下利不止水浆不入矣上不入而下常出则中空无物其人心烦忙乱而变成壊证虽有前条刺法亦无所用矣

按
浮大上之上字当是弦字始合论中三阳合病之衇若是上字则经论中从无两寸衇主三阳病之理

当解之下熏之二字当是以汗二字始与上下文义相属

面赤一证劳损颧红发于午后者骨蒸阴虚也格阳浮赤兼厥利衇微者阳虚也赤色深重潮热便鞕里实也赤色浅淡恶寒无汗表实也短气衇涩内因多气血虚若外因短气必气粗是汗出不彻邪气壅促胸中不能布息之短气非过汗伤气气乏不足续息之短气也外因衇涩必有力是汗出不彻邪气壅滞荣衞不能流通之衇涩非过汗伤液液少不滋衇道之衇涩也

