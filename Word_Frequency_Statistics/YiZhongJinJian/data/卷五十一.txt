注
目烂者胞边赤烂痛痒难睁因胎中藴热生后毒热上攻于目故有是证内服地黄汤以清热外用真金散以㸃目其证自愈

凡喉里上腭肿起如芦箨盛水状者名曰悬痈芦箨者芦笋也此胎毒上攻湏以棉纒长针留锋刺之泻去青黄赤汁未消者来日再刺刺后以盐汤拭口用如圣散或一字散掺之

重龈者因小儿在胎有热蓄于胃中故牙根肿如水泡名曰重龈治法用针刺破以盐汤拭净外敷一字散内服清胃散其肿自消

鵞口者白屑生满口舌如鵞之口也由在胎中受母饮食热毒之气藴于心脾二经故生后遂𤼵于口舌之间治法以清热泻脾散主之外用发蘸井水拭口搽以保命散日敷二三次白退自安倘治之稍迟必口舌糜烂吮乳不得则难痊矣

吐舌者伸长而收缓也因心经有热所致故面红烦躁口渴尿赤宜泻心导赤汤主之

儿舌口中摇动者因心脾有热以致唇焦舌乾烦热便秽先用泻黄散次服泻心导赤汤

重舌者因舌下近舌根处其肿形似舌故名重舌此心脾之热宜服清热饮外吹凉心散

木舌一证皆因心脾积热而成盖脾之衇络在舌下又舌为心苖遇火上冲令儿舌肿满木硬不能转动故名木舌外用川消散敷舌上内服泻心导赤汤若不急治必至难救

小儿哯乳证非一端有宿乳停痰胃寒胃热之分不可一例而治如面色多赤二便微秘手足指热此为热哯也宜和中清热饮主之面色青白粪青多沫手足指冷此因寒而哯也宜温中止吐汤主之口热唇乾夜卧不宁手足心热此为伤乳而哯也宜平胃散主之胸膈膨满呕吐痰涎此因停痰而哯也宜枳桔二陈汤主之若吃乳过多满而自溢者不湏服药惟节乳则哯自止矣

小儿初生夜啼其因有二一曰脾寒一曰心热皆受自胎中观其形色便知病情矣如面色青白手腹俱冷不欲吮乳曲腰不伸者脾寒也鈎藤饮主之面赤唇红身腹俱热小便不利烦躁多啼者心热也导赤散主之若无已上形证但多啼者用蝉花散最当

胎黄者徧体面目皆黄其色如金乃孕妇湿热太盛小儿在胎受母热毒故生则有是证也法当渗湿清热湏分轻重治之色微黄者生地黄汤深黄者犀角散

胎赤者因孕妇过食辛热之物以致毒热凝结藴于胞中遂令小儿生下头面肢体赤若丹涂故名曰胎赤当以清热解毒汤主之热盛便秘者蒋氏化毒丹主之

小儿赤游风证多由胎中毒热而成或生后过于温暖毒热蒸发于外以致皮肤赤热而肿色若丹涂游走不定行于徧身故名曰赤游风多发于头面四肢之间若内归心腹则死治法当服犀角解毒饮如不愈继以蓝叶散外用砭法刺出毒血毒甚者敷以神功散毒轻者不用敷药在百日内者小儿忌砭血以其肌肉难任也湏用猪肉贴法或以赤小豆末鸡子清调涂之甚效

婴儿生下无皮其证有二或因父母素有杨梅结毒传染胞胎故生下或上半身赤烂或下半身赤烂甚至色带紫黑又有因月分未足生育太早徧体浸渍红嫩而光二证俱属恶候遗毒者内服换肌消毒散外用清凉膏或鵞黄散敷之胎元不足者内服当归饮外用稻米粉扑之毒觧形完者谓解去毒气其皮自渐渐生完而坚实矣

天地生化万物必以春温夏热儿之初生变生形神亦同此理自生之日至三十二日曰一变至六十四日曰一蒸变则长其百骸生其藏府蒸则増其智慧发其聪明也曰十八五百七十六者谓十变五蒸之外又有三大蒸合计五百七十六日也变蒸既毕形神具足此后则不复变蒸矣然每变蒸之时其状惟身微热耳冷尻骨冷而无他病情状盖以隂阳和变生化形神故无他病情状也身微热者以隂阳氤氲变蒸之气而然也耳尻冷者耳尻属隂以阳不伤隂而与隂和之象故不热也
心藏神心病故主惊也肝属木肝病故主风也凡小儿心热肝盛一触惊受风则风火相搏必作急惊之证也若素禀不足或因急惊用药过峻暴伤元气每致变成慢惊之证更有因吐泻既乆中气大虚脾土衰弱肝木乘虚而内生惊风者名曰慢脾风也三者致病之因既不同故所现之证亦各异急惊属阳必有阳热有馀等实象也慢脾属隂必有隂冷不足等虚象也至于慢惊初得之时隂阳尚未过损或因急惊传变而成其中常有夹痰夹热等证故属半隂半阳不比慢脾纯隂之病也治者湏详分虚实寒热以治之庶不致悞矣惊风八候

八候谓搐搦掣颤反引窜视是也搐谓肘臂伸缩搦谓十指开合掣谓肩头相扑颤谓手足动摇反者身仰向后引者手若开弓窜则目直而似怒视则睛露而不活其搐以男左手女右手男大指在外女大指在内为顺反是为逆此候急惊慢惊同皆见之虚实无所异焉治者宜切记之

惊风搐搦必神气昏愦皆由痰壅气塞壅结胸中而致急用通闗散吹入鼻内无嚏者不治有嚏者审其表里虚实随证治之

急惊风一证有因目触异物耳闻异声神散气乱而生者有因心肝火盛外为风寒郁闭不得宣通而生者有因痰盛热极而内动风者然证多暴𤼵壮热烦急面红唇赤痰壅气促牙闗噤急二便秘涩噤急者齿紧急不能开也二便秘涩者大便秘结而小便澁难也衇洪数者主阳热也触异致惊者清热镇惊汤安神镇惊丸主之火郁生风者至寳丹主之痰盛生惊者牛黄丸攻下之热极生风者凉膈散清解之病不甚者则用平治之法风热者羌活散主之肝热者泻青丸主之痰兼热者清热化痰汤主之心经热者导赤散凉惊丸主之惟在临证者审而用之

急惊多用寒凉之药亦急则治标之法但得痰火稍退即当调补气血若过用寒凉必致转成慢惊等证故惊邪一退馀热尚在者当用琥珀抱龙丸主之若脾虚多痰者宜清心涤痰汤主之

慢惊一证或縁禀赋虚弱土虚木盛者有之或由急惊过用峻利之药以致转成此证者有之发时缓缓搐搦时作时止面色淡黄或青白相兼身必温和昏睡眼合或睡卧露睛衇来迟缓神气惨惨大便青色此乃脾胃虚弱治宜培补元气为主虚而夹痰者醒脾汤主之脾虚肝旺者缓肝理脾汤主之

慢惊之证本无热可言但脾虚虚热内生故痰涎上泛咽喉气粗身热心烦所谓虚夹痰热是也痰热相兼者清心涤痰汤主之脾虚肝旺痰盛者青州白丸子柴芍六君汤主之

慢脾风一证多縁吐泻既乆脾气大伤以致土虚不能生金金弱不能制木肝木强盛惟脾是尅故曰脾风闭目摇头面唇青黯额汗昏睡四肢厥冷舌短声哑频呕清水此乃纯隂无阳之证逐风则无风可逐治惊则无惊可治惟宜大补脾土生胃囘阳为主吐泻亡阳者温中补脾汤主之大病后成者固真汤主之四肢厥冷者理中汤加附子主之

癎证类乎惊风痉风者谓发时昏倒抽搐痰涎壅盛气促作声与惊痉二证相似也但四体柔软一食之顷即醒依然如无病之人非若痉风一身强硬终日不醒也隂者隂癎也见藏隂证阳者阳癎也见府阳证惊癎因惊热痰癎因痰食癎因食风癎因风其证不一治亦不同临证宜详辨之隂癎

隂癎属隂藏寒之病也多因慢惊之后痰入心包而得𤼵时手足厥冷偃卧拘急面色青白口吐涎沫声音微小衇来沉细轻者醒脾汤甚者固真汤病退调理用定癎丹主之

阳癎属阳府热之病也多因急惊去风下痰不净乆而致成此证𤼵时身热自汗仰卧面赤衇象洪数牙闗噤急或啼呌不已口吐涎沫如风兼热者用龙胆汤肝经热者用泻青丸痰涎壅盛者用四制抱龙丸主之

小儿心肝热盛偶被惊邪所触因而神气溃乱遂成癎证发时吐舌急呌面色乍红乍白悚惕不安如人将捕之状先服大青膏次服镇惊丸则癎自定矣

痰癎者因小儿平素痰盛或偶因惊热遂致成癎𤼵时痰涎壅塞喉间气促昏倒口吐痰沫宜先服一捻金以急下其痰次服朱衣滚痰丸则气顺痰清而癎自止矣

食癎者其病在脾因小儿乳食过度停结中脘乘一时痰热壅盛遂致成癎其初面黄腹满吐利酸臭后变时时热搐宜用妙圣丹主之痰盛者朱衣滚痰丸主之后用清热和胃丸调理则积滞清而惊癎定矣

风癎因汗出脱衣腠理开张风邪乘隙而入发时目青面红手如数物治法先宜踈风解表轻则化风丹主之重则羌活桂枝汤主之风兼痰者牛黄丸主之


按
变蒸既曰生五藏六府次序又曰包络三焦二经俱无形状故不变不蒸夫也络乃周身脂膜联络百骸藏府者三焦乃躯殻内气充满百骸藏府者变蒸时岂独不及之耶其说不经细閲灵素自知附辨以俟识者

