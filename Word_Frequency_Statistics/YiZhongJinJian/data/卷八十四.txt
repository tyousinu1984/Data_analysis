注
衇有奇常十二经者常衇也奇经则不拘于常故谓之奇也盖人之气血常行于十二经衇经衇满溢流入他经别道而行故名奇经奇经有八曰任督冲带阳蹻隂蹻阳维隂维是也任衇任于前督衇督于后冲衇为诸衇之海带衇犹身之束带阳蹻为足太阳之别隂蹻为足少隂之别阳维则维络诸阳隂维则维络诸隂隂阳相维诸经乃调故此八衇譬犹图设沟渠以备水潦斯无滥溢之患人有奇经亦若是也

任衇者起于中极之下中极者穴名也在少腹聚毛处之上毛际也中极之下谓曲骨之下㑹隂穴也以上毛际循腹里上关元者谓从㑹隂循内上行㑹于冲衇为经络之海也其浮而外者循腹上行至于咽喉别络口唇至承浆而终上颐循面入目至睛明者谓不直交督衇由足阳明承泣穴上颐循面入目内眦之足太阳睛明穴始交于督衇总为隂衇之海也

㑹隂穴在前隂后隂之中间任督冲三衇所起督由㑹隂而行背任由㑹隂而行腹冲由㑹隂而行足也○从㑹隂上行横骨上毛际陷中动衇应手脐下五寸曲骨穴也○从曲骨上行在脐下四寸中极穴也○从中极上行在脐下三寸即关元穴也○从关元上行在脐下二寸石门穴也○从石门上行在脐下一寸五分宛宛中气海穴也○从气海上行在脐下一寸隂交穴也○从隂交上行当脐之中神阙穴也○从神阙上行脐上一寸水分穴也○从水分上行脐上二寸下脘穴也○从下脘上行脐上三寸建里穴也○从建里上行在脐上四寸中脘穴也○从中脘上行在脐上五寸上脘穴也○从上脘上行在两岐骨下二寸巨阙穴也○从巨阙上行一寸鸠尾穴也○从鸠尾上行一寸陷中中庭穴也○从中庭上行一寸六分膻中穴也○从膻中上行一寸六分陷中玉堂穴也○从玉堂上行一寸六分陷中紫宫穴也○从紫宫上行一寸六分陷中华盖穴也　从华盖上行一寸陷中璇玑穴也　从璇玑上行一寸天突穴也　从天突上行在颔下结喉上中央舌本下仰而取之亷泉穴也　从亷泉上行在颐前下唇棱下陷中承浆穴也

督衇者起于少腹下骨中央谓男女少腹以下横骨内之中央即女子入系廷孔之端男子隂器合簒间也男子隂茎尽处精室孔溺孔合并一路合簒处也即女子胞孔溺孔合并之处廷孔之端即下文曰与女子等也其络循隂器合簒间绕簒后行是谓本络外合太阳中络也别络绕臀是谓别络内并少隂腹里也故经曰至少隂与巨阳中络者合也至少隂者循行上股内后亷循腹里与任衇上㑹于关元贯脊属肾侠肾上行与冲衇㑹于腹气之街故经曰自少腹直上贯脐中央上贯心入喉上颐环唇内行至督衇龈交而终外行系两目之下中央循行目内眦㑹于太阳故经曰与太阳起于目内眦上额交顚上入络脑还出别下项循肩髆内侠脊抵腰中入循膂络肾复㑹于少隂此督衇之循行也

督衇之别起于长强者即绕簒后外合太阳循行尾闾间长强穴也侠膂上项散头上下当肩左右别走太阳入贯膂谓督衇循外而上行也故难经曰起于下极之俞即长强尾闾间也并于脊里即侠脊也上至风府入属于脑即上项散头也从长强贯脊上行二十一椎下腰俞穴也十六椎下阳关穴也十四椎下命门穴也十三椎下悬枢穴也十一椎下脊中穴也十椎下中枢穴也九椎下筋缩穴也七椎下至阳穴也六椎下灵台穴也五椎下神道穴也三椎下身柱穴也一椎下陶道穴也一椎之上大椎穴也上至上髪际瘂门穴也从瘂门入髪际风府穴也从风府上行一寸五分枕骨上脑户穴也从脑户上行一寸五分强间穴也从强间上行一寸五分后顶穴也从后顶上行一寸五分直两耳尖顶陷中百㑹穴也从百㑹前行一寸五分前顶穴也从前顶前行一寸五分顖㑹穴也从顖㑹又前行一寸上星穴也从上星至前髪际神庭穴也前后髪际合骨度共一尺二寸也从前髪际下至鼻端准头素窌穴也鼻柱下沟中央近鼻孔陷中水沟穴也唇上端兑端穴也唇内齿上龈缝中龈交穴也凡二十八穴循行背之中行者也

冲衇者起于气街是起于腹气之街也名曰气街者是谓气所行之街也一身之大气积于胸中者有先天之真气是所受者即人之肾间动气也有后天之宗气是水谷所化者即人之胃气也此所谓起于腹气之街者是起胃中谷气也并于少隂者是并于肾间动气也其真气与谷气相并侠脐上行至胸中而散是谓大气至胸中分布五藏六府诸经而充身者也灵枢顺逆肥瘦篇曰冲衇者五藏六府之海也五藏六府皆禀气焉灵枢动俞篇又曰冲衇者十二经之海与少隂之大络起于肾下出于气街也灵枢五音五味篇又曰冲衇任衇皆起于胞中者即此之起于肾下之谓也而谓起于肾下者即并于少隂之经肾间动气上行也素问骨空论曰冲衇起于气冲者即此出于气街之谓也不曰起而曰出者谓谷气由阳明胃经出而㑹于气街也

冲衇起于足阳明并于足少隂腹气之街侠脐中行左右五分而上行自少腹下尖隂上横骨穴从横骨穴上行大赫气穴四海中注盲俞商曲石关隂都通谷幽门等共十一穴每穴上行相去各一寸中行左右各五分

带衇本由足少隂经之衇上至膕中别走太阳而合肾当十四椎出属带衇故起于季脇绕身一周行也

足少隂之正衇出于然谷循内踝后其别者入跟中上腨内至膕中别走而合太阳上至肾之气穴穴当十四椎内与足少隂冲衇㑹外与足少阳带衇合㑹而不与冲衇偕行出于季脇属少阳带衇穴也故难经曰带衇者起于季脇也廻身一周者谓起于足少阳带衇穴循行五枢穴维道穴不行居髎穴廻行如带故曰带衇也

带衇部分在足少阳经季脇之下一寸八分即带衇穴也从带衇穴下三寸即五枢穴也从五枢下行过肝经之章门穴下五寸三分即维道穴也

阳蹻之衇起于足跟之中上合三阳外踝上行从脇少阳居髎之穴上循肩入颈頄阳明之肩髃承泣等穴属目内眦而㑹太阳也

蹻者足也奇经渉于足者之名也曰阳者以其所行阳经也阳蹻者谓足太阳经之别衇也起于足太阳膀胱经足外踝下五分陷中申衇穴也从申衇绕后跟骨下仆参穴也从仆参穴又前斜足外踝上三寸附阳穴也又与足少阳㑹于季脇輭骨端下八寸三分居髎穴也又与手阳明㑹于膊骨头肩端上肩髃穴也从肩髃穴上行肩尖上两叉骨巨骨穴也又与手足太阳阳维㑹于肩后大骨下胛上亷臑俞穴也又与手足阳明㑹于夹口吻旁四分地仓穴也从地仓穴行于鼻孔旁八分巨髎穴也又与任衇足阳明㑹于目下七分承泣穴也又与手足太阳足阳明隂蹻㑹于目内眦外一分睛明穴也

隂蹻之衇亦起于跟中由少隂别衇然谷之穴上行内踝循隂股入胸腹上至咽喉睛明穴亦㑹于太阳也

隂蹻者以其所行隂经为足少隂之别衇也起于足少隂肾经足内踝前大骨下陷中然谷穴也从然谷穴循内踝之下一寸照海穴也从照海穴不循太溪穴又郄于足内踝之上二寸直行交信穴从交信穴上循隂股入隂而行上循胸里入缺盆上出人迎之前入頄鼻旁属目内眦外宛宛中睛明穴合于太阳阳蹻上行气并相还则为濡目之用矣故知隂蹻衇气若不与阳蹻衇气并荣于目则目不能合也此隂蹻循行之经衇也

阳维之衇起于足太阳经外踝之下金门穴也从胻骨背外肩胛项旁面上头后至瘂门穴维络诸阳㑹于督衇也

阳维起于诸阳之㑹者谓起于足太阳膀胱经之足外踝下一寸金门穴也从金门穴行于足少阳胆经之足外踝上七寸阳交穴也又与手足太阳及蹻衇㑹于肩后大骨下胛上亷臑俞穴也又与手足少阳㑹于缺盆中上毖骨际天髎穴也又㑹于肩上陷中肩井穴也从肩井穴上头与足少阳㑹于眉上一寸阳白穴也从阳白穴上行于目上直入髪际本神临泣穴也从临泣穴上行二寸正营穴也从正营穴循行枕骨下脑空穴也从脑空穴下行至耳后大筋外亷风池穴也又与督衇㑹于项后风府瘂门穴此阳维衇气所发也

隂维之衇起于足少隂经内踝上行筑賔之穴循腹至乳上结喉至亷泉穴维络诸隂㑹于任衇也

隂维起于诸隂之交者谓起于足少隂肾经之足内踝后上腨分中名曰筑賔穴也与足太隂交于少腹下去腹中行三寸半府舍穴也又平脐去中行三寸半大横穴也又行至乳下二肋端缝之下二寸腹哀穴也又与足厥隂交于乳下二肋端缝期门穴也又与任衇交于结喉下一寸宛宛中天突穴也从天突穴上行在颔下结喉上中央舌本下亷泉穴此隂维衇气所发也


按
督衇始于长强者本自灵枢经衇篇曰督衇之别名长强侠膂上项散头上下当肩胛左右别走太阳入贯膂难经二十八难曰督衇者起于下极之俞并于脊里之上至风府入属于脑乃指穴而言也前论督衇起于少腹者是指循行而言也

任督冲三衇素问骨空论曰任衇起于中极之下毛际以上是外指少腹之分也循腹里是内指胞中也督衇起于少腹以下骨中央女子廷孔男子隂器合簒贯脊属肾亦是外指少腹内指胞中也冲衇起于气街并少隂之经亦是指于胞中也虽未明言胞中而实未尝不起于胞中也是以知任督冲三衇皆起于胞中然三衇皆后天水谷所化胃气出于气街㑹于胞中与先天肾间动之真气并行而充身者也由此观之三衇同出一源无疑矣故王氷内经注甲乙经针灸图经以任衇循背者谓之督衇自少腹上谓之任衇亦谓之督衇则是以背腹隂阳别为名目耳然冲衇亦起于胞中并足少隂而上行是任衇督衇冲衇乃一源而三岐者故人身之有腹背犹天地之有子午任督之有前后犹二陆之分隂阳也胞中者谓男女丹田之通称也在女子谓之女子胞在男子即精室也

