注
小儿气血未充肌肤柔脆风寒所触邪气入于腠理荣衞受病轻者为感冒易痊重者为伤寒难治又有夹食夹热夹惊等证或宜疎散或宜和解临证时细为体察焉

伤风者风邪伤衞也衞主皮毛内合于肺故令身体𤼵热憎寒头疼有汗嚏涕鼻塞声重不时咳𠻳也衇浮缓宜杏苏饮解散外邪继用金沸草散开通气逆则愈

伤寒者乃寒邪伤表营分也其证身体𤼵热恶寒无汗头痛身痛而脉浮𦂳若呕逆烦渴者则为邪盛欲传经也此证初宜九味羌活汤如热盛者以双解通圣汤治之服此药后已汗下不解而传经者用柴葛解肌汤兼里证者用大柴胡汤以解表通里因证施治庶不致悞

小儿平日饮食无节内伤停滞外复为风寒所袭故成是证也其候𤼵热憎寒头痛恶食嗳臭吐酸便秘尿涩腹热膨胀也热盛者用双解通圣汤两解之内无热者用藿香正气汤和解之表邪既解然后调理其脾用平胃散消导之庶㡬外无馀邪内无滞热而病自愈矣

小儿脏腑素禀多热今复为风寒所伤风热相搏则火邪愈盛故其现证有面赤唇焦口鼻乾燥憎寒壮热口渴饮冷心神烦燥谵语狂妄二便秘涩治宜散其风寒更宜兼㵼其热须用双解通圣汤两解之若服药后汗出便利病虽少减热犹不退者治宜清热为主当以凉膈散合天水散治之则表里清而病愈矣

小儿感冒邪气未解复为惊异所触故见心惊胆怯睡卧不安身热烦躁面色青赤之证先以疏解散疏散之再以凉惊丸清镇之如病虽退尚觉心惊不寐者宜用柴胡温胆汤和解之

瘟病之传变与伤寒无异有冬感于寒而即病者名曰伤寒有冬伤于寒而未即病者寒邪藏于肌肤之内伏于荣衞之间至春复感春风𤼵为温病至夏复感暑热发为热病若逐户阖门老幼相传乃天行瘟疫其害更烈或春夏应暖热而反寒秋冬应寒凉而反热此为四时不正之气名曰时气相感为病亦与伤寒同其治也其间或𤼵癍𤼵痧𤼵疹要当详明其证治法在后

温病一证乃冬受寒邪不即为病至春复感春风而𤼵者也现证与伤寒相同用双解通圣汤两解之若呕吐者以生姜半夏入之其呕自止

风温冬受寒邪复感春风而𤼵为病也其证身重睡憨𤼵热自汗汗少者以荆防败毒散解之汗多者以桂枝合白虎汤清解之

热病乃冬受寒邪不即为病至夏复感暑热而成故名曰热病现证与温病相类但不恶寒口乾作渴为少异耳治法亦与温病同

瘟疫一证乃天地之厉气流行沿门阖户无论老少强弱触之者即病盖邪气自口鼻而入故传染之速迅如风火但毒有在表在里在隂在阳之分其或𤼵或攻或清当因春风夏热秋凉冬寒之四时各异随人虚实量乎轻重以施治也古法皆以攻毒为急者以邪自口鼻而入在里之病多故也𤼵以荆防败毒散清以普济消毒饮攻以二圣救苦丹则酌量合宜审度医治庶㡬临证时有得心应手之妙矣

伤寒𤼵癍疹痧皆因汗下失宜外邪覆郁内热泛出而成也惟时气传染感而即出亦犹疫之为病烈而速也发于衞分则为痧衞主气故色白如肤粟也𤼵于荣分则为疹癍荣主血故色红肤浅为疹深重为癍癍形如豆甚则成片连连癍疹之色红者轻赤者重黑者死此以色辨热之浅深验死生也若其色淡红稀暗者皆因邪在三阳已成癍疹由外入里邪从隂化或过服凉药所致是为隂癍隂痧隂疹法当从隂寒治也癍出未透表热轻者宜升麻葛根汤合消毒犀角饮治之表热重者宜三黄石膏汤𤼵之已透者用消癍青黛饮加减清之疹痧初起表里不清用双解通圣汤先通表里馀法同前

中暑为阳邪单中暑热也阳邪身热有汗伤暑为隂邪中暑复感寒也隂邪身热无汗中暑热极攻肝则抽搐攻心则厥昌不省人事治者果能因证分别施治自无难矣

中暑之证身热有汗因暑热熏蒸故头痛口渴烦躁不宁甚则气乏神倦足冷恶寒须以加味人参白虎汤治之

小儿伤暑谓受暑复感风寒也其证𤼵热无汗口渴饮水面色红赤乾呕恶心或腹中绞痛嗜卧懒食以二香饮治之此内清外散之法也若正气虚弱当补正除邪以六合汤治之若伤暑夹食大吐㵼者以加味香薷饮治之

暑风者手足搐搦状似惊风者也由暑热攻肝内生风病其证烦渴身热有汗二便黄赤先宜加味香薷饮疏其风继以玉露散清其热暑热一解而搐自止矣切不可当惊癎治之

暑厥之证昏昩不省人事因其人元气素虚暑热冲心或挟痰上冲以致精神昏愦虚者以清暑益气汤治之实者以辰砂益元散合抱龙丸治之清暑益气汤

霍乱者乃风寒暑饮之杂邪为病卒然挥霍变乱心腹大痛吐泻交作也其能吐能㵼者谓之湿霍乱夫暑饮虽盛若已经吐㵼其邪即解故易治也若欲吐不能欲㵼不能者谓之乾霍乱盖寒盛则凝既不吐㵼则邪无去路故病多不救也

湿霍乱者乃暑饮合邪也其证吐㵼不已肚腹疼痛口渴引饮胷膈膨闷饮盛者以二香饮主之暑盛者以辰砂益元散主之因证调治则暑饮之邪既清而霍乱之证立愈矣治者宜详辨之

乾霍乱者乃寒暑凝结欲吐不吐欲㵼不㵼腹中绞痛俗名绞肠痧病也治者当分寒暑如烦渴大饮者为热以桂苓甘露饮主之若厥逆不渴者属寒以理中汤主之因证调治其病自愈

痢之为证多因外受暑湿内伤生冷而成伤于气者色多白以肺与大肠为表里也伤于血者色多赤以心与小肠为表里也里急者腹窘痛也后重者频下坠也又有寒痢热痢时痢噤口痢之别医者须详察之

寒痢者寒冷伤胃久痢不已或藏气本虚复为风冷所乘伤于肠胃故痢时肠鸣切痛面唇青白口虽渴喜饮热此里寒虚之证也初宜理中汤久则真人养藏汤治之寒得温散而证愈矣

热痢者皆因湿热凝结于肠胃以致腹中窘痛频频下痢尿短色红舌赤唇焦喜饮冷水此里热之证也重则当归芍药汤主之轻则白头翁汤主之或香连丸主之

时痢者乃痢疾时复感时气也身热无汗徧身疼痛热为邪束频作呕逆须以仓廪汤散之先解时邪其痢自止

噤口痢一证乃火毒冲胃而成其证脉大身热不能饮食舌赤唇红惟喜饮冷急宜参连开噤散救之

疟疾者多因夏伤于暑其气舎于荣内至秋复感寒风则荣衞合邪而成疟𤼵时或寒或热者隂阳相并也每日作者因初病邪气尚浅伏藏于荣随经络而行故也其间日作者因邪已深入脊膂间伏藏于冲衇故也其昼𤼵者因邪在三阳之浅夜发者因邪在三隂之深疟将退者亦由夜而昼由间日而至每日此为去隂就阳由深而浅其病欲已也治者须详细分别可也

此疟疾初起发散之法也先寒后热者因先伤于寒后伤于风寒多热少身无汗者谓之寒疟以麻黄羌活汤主之先热后寒者因先伤于风后伤于寒热多寒少身有汗者谓之风疟以桂枝羌活汤主之

食疟者因食而病疟者也由小儿饮食无节复受风暑之气以致寒热交作胷腹胀满否闷不通面黄恶食也但食有轻重须当别之轻者宜柴平汤主之重者宜大柴胡汤加㯽榔草果主之治者果能因证调理则积滞清而疟渐退矣

小儿素有痰饮复因外邪凝结脾胃故呕逆也若疟疾或经汗下之后表里无证宜用清脾饮以和之痰盛者本方加橘红倍半夏饮盛者加苍术倍茯苓若儿气已虚弱更当加人参以扶其正加减清脾饮

病机式要云咳𠻳谓有声有痰因肺气受伤动乎脾湿而然也咳谓无痰而有声肺气伤而不清也𠻳谓无声而有痰脾湿动而为痰也二者虽俱属肺病然又有肺寒肺热之分食积风寒之别医者宜详辨之

寒𠻳者因平素肺虚喜啖生冷以致寒邪伤肺𤼵为咳𠻳其证面色㿠白痰多清稀鼻流清涕初宜圣恵橘皮散主之若日久不愈者须以补肺阿胶散主之则气顺痰清而𠻳自止矣

火𠻳一证乃火热薰扰肺金遂致频频咳𠻳面赤咽乾痰黄气秽多带稠黏也便软者加味㵼白散主之便硬者凉膈散加桔梗桑皮煎服则热退气清而𠻳自止矣

积𠻳者因小儿食积生痰热气薰蒸肺气气促痰壅频频咳𠻳便溏者以麯麦二陈汤消导之便秘者以苏葶滚痰丸攻下之

小儿脱衣偶为风冷所乗肺先受邪使气上逆冲塞咽膈𤼵为咳𠻳嚏喷流涕鼻塞声重频唾痰涎先以参苏饮疏解表邪再以金沸草散清其痰𠻳若寒邪壅蔽当以加味华盖散治之则风邪解而气道通气道通而咳𠻳止矣

呼吸气出急促者谓之喘急外候擡肩欠肚若更喉中有声响者谓之哮吼然致病之原不一如气粗胷满痰稠便鞕而喘者此实热也气乏息微不能续息而喘者此虚邪也其中有风寒郁闭而喘者又有痰饮壅逆而喘者更有马脾风一证最为急候医者须分别详明庶用药如响矣

火邪刑金作喘者多口乾舌燥作渴面赤唇红也因于肺热者以凉膈散主之胃热者凉膈白虎汤主之心火刑金者导赤散主之肾虚火来烁金者宜知蘖地黄汤主之医者果能审察精详按证调治庶㡬用药如响而不致有虚实之误矣

虚喘之证气乏声音短涩以洁古黄耆汤主之若喘促夹痰者以百合固金汤主之夹热者以本事黄耆汤主之

肺主皮毛一受风寒内闭肺气则气逆不降呼吸气急故作喘也𤼵热无汗宜以华盖散汗而散之若肺气本虚外复被风寒所伤者宜以紫苏饮子补而散之若肺虚外无风寒所伤内无痰涎壅塞惟气逆喘急者以加减苏子降气汤降其逆气其喘自愈治者宜详察之

小儿痰饮作喘者因痰壅气逆也其音如潮响声如拽锯者须急攻痰壅苏葶滚痰丸主之若停饮喘急不得卧者又当㵼饮降逆苏葶丸主之医者须分别施治庶㡬曲中病情矣

马脾风俗传之名即暴喘是也因寒邪客于肺俞寒化为热闭于肺经故胷髙气促肺胀喘满两脇扇动陷下作坑鼻窍扇张神气闷乱初遇之急服五虎汤继用一捻金下之傥得气开其喘自止如儿生百日内见此者病多不救


按
