注
妇人横产子手先出诸符药不效者灸此其穴在右脚小指爪甲外侧尖上即至阴穴也灸三壮艾炷如小麦下火立产

胞衣不出子死腹中宜刺子戸穴针入一寸其穴在任衇经之闗元穴傍右二寸

遗精灸精宫穴其穴在脊之十四椎下左右傍开各三寸灸七壮

劳瘵日乆不愈互相传染因内有劳虫宜灸鬼眼穴穴在腰间两旁正身直立有微陷处用墨㸃记合面而卧以小艾炷灸七壮或九壮十一壮多寡量人虫即吐泻而出急取烧毁逺弃可免复传择癸亥日夜半六神皆聚亥时灸之勿使病人预知恐尸神有觉也

痞块灸痞根穴其穴在脊之十二椎下旁开三寸半痞块多在左则灸左在右则灸右如左右俱有左右俱灸之

肘尖奇穴灸瘰癧左患灸右右患灸左如初起时男先灸左女先灸右兼灸风池穴尤效风池穴在脑后颞顬穴后髪际䧟中

鬼哭穴灸鬼魅狐惑恍惚振噤等证取穴将两手大指相并缚定用艾炷于两甲角反甲后肉四处骑缝着火灸之则患者哀告我自去为效

灸尸疰客忤中恶等证其穴在乳后三寸男左女右灸之

灸疝痛偏坠奇穴法用秆心一条量患人口两角为则折为三叚如□字样以一角安脐中心两角安脐下两傍尖画处是穴左患灸右右患灸左左右俱患左右俱灸艾炷如粟米大灸四壮

灸翻胃奇穴上穴在两乳下一寸下穴在内踝下用手三指稍斜向前排之即是穴也

灸肠风诸痔奇穴其穴在脊之十四椎下傍各开一寸年深者灸之最效

凡一切鬼魇暴绝当灸奇穴在足两大指内去爪甲如韭叶许名鬼眼穴灸之则鬼邪自去而病可愈也

灸肿满奇穴上穴即两手大指缝鬼哭穴也下穴在两足第二指指尖向后一寸五分即是也

灸癜风及赘疣诸痣奇穴其穴在左右手中指节宛宛中俗名拳尖是也

瘰癧隔蒜灸法用独蒜片先从后发核上灸起至初发母核而止多灸自效

凡腋气先用快刀剃去腋毛浄乃用好定粉水调搽患处六七日后看腋下有一㸃黒者必有孔如针大或如簪尖即气窍也用艾炷如米大者灸之三四壮愈永不再发

疯犬咬伤之处急急用大嘴砂酒壶一个内盛乾烧酒烫极热去酒以酒壶嘴向咬处如拔火礶样吸尽恶血为度击破自落上用艾炷灸之永不再发炙韭炒韭菜也

凡蛇蝎蜈蚣蜘蛛咬伤痛急势危者急用艾火于伤处灸之拔散毒气即安或用独蒜片隔蒜灸之二三壮换一片毒甚者灸五六十壮

三里足三里穴也其穴在膝眼下三寸胻骨外廉大筋内宛宛中针五分留七呼灸三壮主治胸脇疼痛腹胀胃寒肠中雷鸣脾寒泄泻眼目红肿膝胫酸痛伤寒热不已痩弱虚损小肠气痛与水气蛊毒鬼击诸证悉宜针灸但小儿忌灸恐眼目不明惟三十以外方可灸之令眼目光明也

内庭穴在足之大指次指外间陷中属足阳明胃经穴也主治四肢厥逆喜静恶闻人声瘾疹不快咽喉肿痛数欠牙龈疼疟疾不思饮食耳内蝉鸣等证针三分留十呼灸三壮

曲池穴其穴在肘辅骨屈肘屈骨之中以手拱胸取之主治肘中疼痛偏风半身不遂臂痛拉弓不开两臂瘫痪不能举手向髪喉痹喘促欲死伤寒振寒馀热不尽皮肤乾燥痂疥等证刺七分留七呼灸三壮

合谷穴其穴在手大指次指岐骨间䧟中主治偏正头疼面目浮肿疟疾寒热身体发热汗不收目翳视物不明齿蠧朽痛鼻中流血不止口噤不开等证针三分留六呼灸三壮

委中穴其穴在膕中央约纹动衇䧟中主治腰侠脊沉坠疼痛瘈瘲癫疾及两腿肚转筋疼痛难动风痹疼痛流注不定热病难愈两足膝疼痛难伸屈等证针五分留七呼禁灸

承山穴其穴在腿肚下尖分肉间主治腰背疼痛痔肿大便难脚气膝肿胫酸跟痛伤寒时疫寒热疟疾战栗不能行立霍乱转筋等证针五分灸五壮

太冲穴其穴在足大指本节后二寸䧟中动衇隐手病者有此衇生无此衇者死主治急慢惊风羊癎风证及咽喉疼痛心腋胀满寒湿脚气痛行歩难小腹疝气偏坠疼痛两目昏暗腰背疼痛等证针三分留十呼灸三壮

昆仑穴在足外踝后五分跟骨上䧟中主治腰尻疼痛膊重不能举及前阴肿痛偏正头痛脊背拘急暴咳喘促足腨肿不得履地等证针三分留七呼灸三壮

环跳穴其穴在髀枢中侧卧伸下足屈上足取之主治半身不遂闪挫腰痛不能囬顾冷风湿痹周身拘急腿跨腿肚疼痛不能动转等证针一寸留十呼灸三壮

阳陵泉穴其穴在膝下一寸外廉䧟中尖骨前筋骨间主治两膝肿痛及冷痹不仁半身不遂腰背重痛起坐艰难面目浮肿胸中胀满两足疼痛难移起坐不能支持等证针六分留十呼灸七壮

通里穴其穴在腕侧后一寸䧟中主治声瘂心烦极甚怔忡不宁四肢重痛头腮面颊红肿倦言数欠喉咽疼痛气息不通虚损不思食暴喑面无润泽针三分灸三壮

列缺穴其穴在腕后侧上一寸五分两手交义当食指末筋骨罅中主治偏风头痛遍身风痹麻木痰壅气堵口噤不开等证针二分留三呼灸三壮四季针灸坐向歌

针灸坐向避忌之理医学入门春坐东向西夏坐南向北秋坐西向东冬坐北向南皆背四季生气之向不可为法宜从春向东夏向南秋向西冬向北四土旺月向四维以迎生气本乎天理顺其自然为是也

凡灸法坐㸃穴则坐灸卧㸃穴则卧灸立㸃穴则立灸须四体平直毋令倾侧若倾侧穴即不正其炷所用之艾必用蕲艾艾令乾燥入臼捣去浄尘屑作炷坚实置穴上用葱涎粘固上古用火珠映日取火㸃之忌松柏枳橘榆枣桑竹八木之火今时惟用香火灼艾亦通行简便之法也

凡灸百病原为温暖经络宜在午时阳盛之时火气易行必分上下先后上下经皆灸者先灸上后灸下阴阳经皆灸者先灸阳后灸阴若衇数有热新愈气虚俱不宜灸恐伤气血但人有病欲灸足三里者须年三十以上方许灸之恐年少火盛伤目故凡灸头必灸足三里者以足三里能下火气也

凡灸诸病必火足气到始能求愈然头与四肢皮肉浅薄若并灸之恐肌骨气血难堪必分日灸之或隔日灸之其炷宜小壮数宜少有病必当灸巨阙鸠尾二穴者必不可过三壮艾炷如小麦恐火气伤心也背腹下皮肉深厚艾炷宜大壮数宜多使火气到始能去痼冷之疾也

凡灸后须谨避风寒愼其起居养其气血其喜怒忧思悲恐惊不可过极和其情志及禁食一切生冷醇酒厚味等物即食蔬淡亦当适宜不可过度以调养脾胃也

凡灸诸病灸疮应发不发是其气血大亏不必复灸即灸亦多不能愈过七天之后艾疤发时脓水稠多其病易愈以其气血充畅经络流通也发后贴膏药者防其六滛外袭也如灸疮黒痛脓汁汚秽乃艾火毒盛必用薄荷黄连葱皮芫荽煎汤洗之自愈也

按行针避忌于未刺之先如风雨晦㝠人之气血即凝滞而不调大饥者气虚新饱者气盛大醉者气乱大怒者气逆大渇者液少大劳者气乏大惊者气散凡此者衇乱气散行针须当避忌俟其必清必静聚精㑹神方保无误也既刺之后尤当戒愼男子忌内女子忌外忌外者坚拒勿出忌内者谨守勿内则邪气必去正气必复是谓得气理固然矣犹有逹变之法存焉缓病须择神吉急病岂可待时哉

四季人神所在之处谓人之神气初动之处同乎天之流行也禁针灸者恐伤生气也人神常在心春在左脇者肝主升也秋在右脇者肺主降也冬在腰者神主藏也夏在脐者脾主化也

足大足之大指也气气冲也手小手之小指也手明手阳明也足足阳明也阴男女前阴中也晦月尽也趺足十指岐骨也

子踝左右内踝外踝也寅耳邉左右两耳也辰项颈项也巳乳肩两乳两肩也午脇左右脇也未腹大腹少腹也申心主胸膈也酉膝左右两膝也戌腰腰背也亥股两股内外也

制针用马嚼环铁者以马属午午为火火尅金取尅制之义也若以眞金制针用之更佳其煆炼之法将铁丝于火中煆红截为二寸或三寸或五寸长短不拘次以蟾酥涂针上入火中微煆取起复照前涂酥煆三次乗热插入腊肉皮之里肉之外将后药用水三碗煎沸次入针肉在内煮至水乾倾于水中待冷将针取出于黄土中插百馀下以去火毒其针要光圎不可用尖锋次以桐丝纒其柄


按
