注
小儿发热有表里虚实之异治亦有汗下补泻之殊湏观形察色审证切衇以别之惟在平昔讲习精详临证庶不致悞

小儿外感寒邪衇浮发热恶风恶寒头疼身痛无汗此表热也宜十神汤主之若兼内热者双解通圣汤两解之

小儿肥甘过度必生内热以致发热蒸蒸小便赤涩靣赤唇焦舌燥而渴衇实有力者先以调胃承气汤下之不愈用白虎汤或黄连解毒汤清之调胃承气汤

虚热者因小儿病后气血虚弱荣衞尚未调匀之故其证神倦气乏宜用补中益气汤治之若兼口渴引饮而呕者宜用竹叶石膏汤治之又有隂盛格阳外浮发热者其面色虽赤然小便必清白四肢必厥逆宜用白通汤收敛阳气热退自愈补中益气汤
小儿有馀积热以致午后潮热蒸蒸有汗肚腹胀满小便赤大便难烦渴啼呌口舌生疮腮颊红赤衇洪数有力法宜清热通利时时热者凉膈散主之午后潮热者大柴胡汤主之

夫乳与食小儿资以养生者也胃主纳受脾主运化乳贵有时食贵有节可免积滞之患若父母过爱乳食无度则宿滞不消而病成矣医者当别其停乳伤食之异临证斟酌而施治焉

乳滞之儿其候睡卧不寜不时啼呌口中气热频吐乳片肚胀腹热大便酸臭也但脏腑娇嫩不可过攻惟宜调和脾胃为上以消乳丸消导之消乳丸
小儿恣意肥甘生冷不能运化则肠胃积滞矣其证头温腹热大便酸臭嗳气恶食烦不安眠口乾作渴滞轻者宜木香大安丸消导之滞重便秘者宜小承气汤攻下之

癖疾一证皆因饮食过节肠胃塡满浊汁外溢复感寒气凝结而成每生于左脇之下始如鷄卵坚硬成块渐如覆盆之形越脐则难治矣其候身体潮热喜饮凉水肌肤削瘦面色青黄也治者宜详察之

癖疾之始作也午后潮热口渴饮冷肚大青筋渐至坚硬成块不时作痛内以千金消癖丸治之外贴红花膏内外兼治其癖自消若无热渴者先以木香丸治之外亦以红花膏贴之

汗乃人之津液存于阳者为津存于隂者为液发泄于外者为汗若汗无故而出者乃因隂阳偏胜也如小儿无因而汗自出者谓之自汗自汗属阳有虚实之别虚者汗出翕翕发热恶寒乃表虚也汗出蒸蒸发热不恶寒乃里热也表虚者法当固表里实者法当攻热又有睡则汗出觉则汗止谓之盗汗盗汗主隂虚然当分心虚不固心火伤隂也心虚当补心心热当凉血治者宜详辨之庶无差谬

表虚濈濈自汗玊屏风散主之若恶寒冷阳气虚也桂枝汤加附子固之阳明里实蒸蒸自汗用白虎汤清之便秘者以调胃承气汤攻之

盗汗有二虚实两分心虚者隂气不敛也睡则多惊以酸枣仁汤主之心热者火伤于隂也身多烦热以当归六黄汤主之

凡失血之证阳盛乗隂则血为热迫不能安于衇中犯于气分妄行不能归入经衇也若血病伤及于腑者则血渗入肠胃之浊道上行于咽出而为吐为衂下从二便而出为便为溺也若血病伤及于藏者则溢出于胸中之清道上从喉出而兼咳𠻳下从精窍而出为溺血也夫血藏于脏内行于衇中流于躯殻之内不可得而见也非损伤不能为病而损之之因有三一曰热伤阳络腑病也热伤隂络藏病也宜以清热为主一曰努伤宜以破逐为主一曰劳伤宜以理损为主若日久血止而咳𠻳不休者主必死之证故势多凶也

衂血者鼻中出血也其候鼻中乾燥身热不渴苦头痛是热伤阳络也有因伤寒失汗衂血者乃热郁于营其身无汗宜以麻黄汤汗之身有汗者宜以桂枝汤解之设无表病因内热而衂者宜以犀角地黄汤清之热盛者四物三黄泻心汤泻之外俱用发灰散或黒栀子末吹鼻其衂自止

小儿吐血不咳嗽者多因内热致血妄行上逆也宜以犀角地黄汤主之若因努劳吐血者则兼咳嗽先用桃仁承气汤以破逐之次用加味四物汤和之又有劳伤吐血者亦兼咳嗽痰中𢃄血有热者鸡苏散主之无热者救肺散主之

大便下血皆因小儿恣食肥甘致生内热伤隂络也若血色黯而浊肛门肿痛先血后粪此为近血名曰藏毒若血鲜而清腹中不痛先粪后血此为逺血名曰肠风藏毒肛门每多肿痛初起宜用皂刺大黄汤消之大下血后热盛微痛者以槐花散和之湿盛不痛者以平胃地榆汤和之肠风亦宜以槐花散主之便血日久衇微气血弱者升阳和血汤和之继以人参养荣汤补之

溺血为精窍之病乃尿与血先后分出者也宜用牛膝四物汤治之其证自愈

此证多因乳食停滞生热结于肠胃以致二便秘结其候舌乾口渴面赤唇焦也热积则小便秘涩少腹满急宜八正散主之若食积大便秘腹胀痛者宜神芎丸主之

脱肛一证因泻痢日久中气下陷肠胃薄瘦遂令肛门滑脱不收现证靣色青黄指梢冷衇沉细唇色淡白宜温补为主先以补中益气汤升提其气再以真人养藏汤温补固滑外以澁肠散掺之则气升肛澁而肠自收矣

小儿积热太盛以致肛门作肿大便艰难努力翻出肛脱不还外用蟠龙散消其肿内服皂刺大黄汤其肿一消肛自收矣

龟胸一证多因小儿饮食不节痰热炽盛复为风邪所伤风热相搏以致肺经胀满攻于胸膈高如覆杯现证咳嗽喘急身体羸瘦治宜清肺化痰为主先以寛气饮开其气道再以百合丹除其壅滞肺热清而胀满自除矣

龟背者因婴儿坐早被客风吹入脊膂遂致伛偻曲折背高如龟徃徃为终身痼疾内以松蕋丹调治之外用圣惠灸穴法灸肺俞心俞膈俞三穴三五壮或以龟尿㸃骨节上亦可得效

五软者谓头项软手软足软口软肌肉软是也头软者项软无力也手足软者四肢无力也肉软者皮寛不长肌肉也口软者唇薄无力也此五者皆因禀受不足气血不充故骨衇不强筋肉痿弱治宜补气为主先以补肾地黄丸补其先天精气再以扶元散补其后天羸弱渐次调理而五软自强矣

五鞕者仰头取气难以动摇气壅疼痛连胸膈间手心足心氷凉而鞕皆由阳气不营于四末最为难治重者以小续命汤疎其风轻者以乌药顺气散调其气若肝木乗脾食少气弱者加味六君子汤治之内外交治而证自日瘥矣

小儿五迟之证多因父母气血虚弱先天有亏致儿生下筋骨软弱行歩艰难齿不速长坐不能稳要皆肾气不足之故先用加味地黄丸滋养其血再以补中益气汤调养其气又足少隂为肾之经其华在髪若少隂之血气不足即不能上荣于髪苣胜丹主之又有惊邪乘入心气至四五歳尚不能言者菖蒲丸主之

小儿鹤膝风多因禀赋不足血气不荣肌肉削瘦遂致骨节外露筋衇挛缩股渐细小而膝盖愈大要皆肾虚不能生精髓之故也须先服大防风汤继以补肾地黄丸治之庶气血充而证自愈矣大防风汤

解颅者乃䪿大骨缝不合也葢肾生髓脑为髓海肾气有亏脑髓不足亦如花木无根现证面色㿠白形体瘦弱目多白睛悲愁少笑治宜补养肾气为主先以补肾地黄丸滋补其隂再以扶元散补养其气外用封䪿散摊贴之则精血稍充或可转危为安也

小儿藏府有热渴饮水浆致成泻痢久则脾气虚寒不能上充脑髓故䪿陷成坑名曰䪿陷现证面目青黄四肢逆冷六衇沉缓神气惨淡先以补中益气汤升提其气再以固真汤温补其脾外用乌附膏摊贴于陷处极效

䪿塡者谓䪿门肿起也葢因乳哺无度或寒或热乗于脾经致使藏府不调其气上冲为之塡胀肿突现证毛髪憔悴频频出汗胸高气促口唇色红须分虚实治之肝气盛者泻青丸主之里热盛者大连翘饮主之因表者防风升麻汤主之坚鞕不热者属隂理中汤主之

小儿神气未充一为邪恶所触何能主持自然神魂离舍目闭面青闷乱不省人事内以苏合香丸除其邪外以皂角末开通其闭嚏出则气通而苏矣


按
