注
三承气汤之立名而曰大者制大其服欲急下其邪也小者制小其服欲缓下其邪也曰调胃者则有调和承顺胃气之义非若大小专攻下也经曰热淫于内治以咸寒火淫于内治以苦寒君大黄之苦寒臣芒消之咸寒二味并举攻热泻火之力备矣更佐甘草之缓调停于大黄芒消之间又少少温服之使其力不峻则不能速下而和也更衣丸

胸中者清阳之府诸邪入胸皆阻阳气不得宣达以致胸满痞鞕热气上冲燥渴心烦嗢嗢欲吐衇数促者热郁结也胸满痞鞕气上冲咽喉不得息手足寒冷欲吐不能吐衇迟紧者寒郁结也凡胸中寒热与气与饮郁结为病谅非汗下之法所能治必得酸苦涌泻之品因而越之上焦得通阳气得复痞鞕可消胸中可和也瓜蒂极苦赤豆味酸相须相益能除胸胃中实邪为吐剂中第一品也而佐香豉粥汁合服者藉谷气以保胃气也服之不吐少少加服得快吐而即止者恐伤胃中元气也此方奏功之捷胜于汗下所以三法鼎立今人不知岐伯仲景之精义置之不用可胜惜哉小陷胸汤

是方治寒实痰水结胸极峻之药也君以巴豆极辛极烈攻寒逐水斩关夺门所到之处无不破也佐以贝母开胸之结使以桔梗为之舟楫载巴豆搜逐胸邪膈上者必吐膈下者必利使其邪悉尽无馀矣然惟知任毒以攻邪不量强羸鲜能善其后也故羸者减之不利进热粥利过进冷粥盖巴豆性热得热则行得冷则止不用水而用粥者藉谷气以保胃也

痞鞕虚邪而用大黄黄连能不起后人之疑耶仲景使人疑处正是妙处盖因后人未尝细玩不得其法皆煎而服之大悖其旨矣观乎用气薄之麻沸汤渍大黄黄连须臾去滓仅得其无形之气不重其有形之味是取其气味俱薄不大泻下虽曰攻痞而攻之之妙义无穷也

心下鞕痛结胸也鞕而不痛心下痞也恶寒而复汗出非表不解乃表阳虚也故以大黄黄连黄芩泻痞之热附子温表之阳合内外而治之其妙在以麻沸汤渍三黄须臾绞去滓内别煮附子汁义在泻痞之意轻扶阳之意重也

毋论伤寒中风表未解总不可下医反下之因而成痞其人下利日数十行水谷不化腹中雷鸣者误下胃中空虚也心下痞鞕而满乾呕心烦不得安者乘虚客邪上逆也医见心下痞鞕谓下之不尽又复下之其痞益甚但此非结热之痞亦非寒结之痞乃乘胃空虚客气上逆阳陷阴凝之痞也方以甘草命名者取和缓之意用甘草大枣之甘温补中缓急治痞之益其半夏之辛破客逆之上从芩连泻阳䧟之痞热乾姜散阴凝之痞寒缓急破逆泻痞寒热备乎其治矣

伤寒汗出之后馀邪转属阳明心下痞满鞕痛不大便者此其人胃素燥热因而成实攻之可也今其人平素胃虚兼脇下有水气卽不误下馀热乘虚入里结成痞鞕不痛胃虚不能消化水谷则乾噫食臭也胃中寒热不和则腹中雷鸣下利也名生姜泻心汤者其义重在散水气之痞也生姜半夏散脇下之水气人参大枣补中州之土虚乾姜甘草以温里寒黄芩黄连以泻痞热备乎虚水寒热之治胃中不和下利之痞未有不愈者也半夏泻心汤

湿热发黄无表里证热盛者清之小便不利者利之里实者下之表实者汗之皆无非为病求去路也用麻黄汤以开其表使黄从外而散去桂枝者避其湿热也佐姜枣者和其荣卫也加连轺梓皮以泻其热赤小豆以利其湿同成表实发黄之效也连轺即连翘根无梓皮以茵蔯代之成无已曰煎以潦水者取其味薄不助湿热也

伤寒身黄发热者若有无汗之表以麻黄连轺赤小豆汤汗之若有成实之里以茵蔯蒿汤下之今外无可汗表证内无可下里证惟有黄热宜以栀子蘖皮汤清之可也此方之甘草当是茵蔯传写之误也


按
