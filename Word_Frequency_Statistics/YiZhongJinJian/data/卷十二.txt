注

内经言热病皆伤寒之类也非谓类乎伤寒乃谓与伤寒同乎一类之病也盖伤寒因伤时令之寒而得名也温病热病亦随时而易其名耳经曰冬伤于寒则为病热此即时而病者也经曰冬伤于寒春必病温此过时而病者也经曰凡病伤寒而成温者先夏至为病温后夏至为病暑暑即热之谓也此随时而病者也是则秋分已前皆得以热病名之秋分已后皆得以伤寒名之矣此轩岐仲景立伤寒温病热病之名义也经又云藏于精者春不病温此明过时不病之原也经曰冬不藏精春必病温此明过时必病之故也于此可知伤寒为病不在精之藏与不藏而但有触犯即得为病非若温病热病藏精则不病不藏精则必病也但能藏精者纵偶感于邪或温或暑其病自轻不藏精者虽㣲感其邪或温或暑其病必重差为稍异耳若专以冬不藏精毫无外感为少阴本病热从内生则悖仲景温病之旨矣仲景论中但言太阳初病发热而渴不恶寒者为温病辨其非伤寒非谓太阳之寒不由表入竟从少阴之热内生为病也经又曰风温为病衇阴阳俱浮是明指温病之发因感春风辄动内热而始发所以阴阳衇俱浮也盖以温病风温与热病论互发其义但热病一论经已昭然若复立论未免赘疣非仲景详于伤寒而畧于温证也今将伏气温病风温合为一篇其温热治法同于六经读者再细玩素问热病论及刺热评热诸论与是论互相叅考自有得焉师曰伏气之病以意候之今月之内欲有伏气假令旧有伏气当须衇之若衇微弱者当喉中痛似伤非喉痹也病人云实咽中痛虽尔今复欲下利

四时令气正气也非时之气邪气也正气之中人也浅感之甚者即病微者藏在肌肤不即为病壮实之人可以自己邪气之中人也深感之虽微亦即为病甚则直入于藏不能自己虚者死焉此篇所谓伏气之病即四时令气正病非四时不正之邪与非常异气之疫邪也所为伏气者如感冬令之风寒其重者伤于荣衞即时而发者名为中风伤寒是也其感之轻者伏藏于肌肤过时而发名为温病是也故时气伏气之为病二者不可不辨焉春三月名曰发陈是伏气欲发之月也假令旧有伏气之人乘冬不藏精之隙而病者当须以衇识之今月之内初病伤寒温病者衇若微弱是少阴衇也若喉中痛是少阴证也然其痛必缓非若外感时气之喉痹肿伤暴痛也今既云实咽中痛而衇又微弱故知为少阴伏气内发之阴火也虽尔咽痛恐复欲下利不可以时气外感阳火之喉痹治之也

发热不渴恶寒者太阳证也发热而渴不恶寒者阳明证也今太阳病始得之不俟寒邪变热转属阳明而即热渴不恶寒者知非太阳伤寒乃太阳温病也由于膏粱之人冬不藏精辛苦之人冬伤于寒内阴已亏外阳被郁周身经络早成温化所以至春一遇外邪即从内应感寒邪者则无汗名曰温病当以河间法用水解散审其表里以解之水解散即天水六一散防风通圣之合剂也感风邪者则有汗名曰风温当以水解散减麻黄加桂枝倍石膏令微似汗以和之若大发其汗则益助藴热必令身热如火灼也盖风温为病乃风邪外盛于表故阴阳六衇俱浮热邪内壅于胸故多眠睡鼻息鼾也风邪伤衞表气不固故自汗出壮热伤气故身重倦声微语难出也若被下者则愈夺阴液故水泉竭而小便不利也太阳府气将絶故目直视也少阴藏气不固故遗失溲也若被火者则以火益火而阳气熏灼将欲发黄故微发黄也剧者热极生风故如惊癎时瘈瘲也微黄病深色渐加黑故若火熏之也温病热病不恶寒者表热也口渴引饮者里热也表热无寒故不宜汗里热无实故不宜下表里俱热尤不宜火曰一逆者若汗若下若火也再逆者汗而复下下而复火也一逆已令阴竭尚可延引时日再逆则阴立亡故曰促命期也伤寒者伤冬月之正寒也温病热病者伤三时之暴寒也非时暴寒乃异气也以其兼令气而为病也故春兼风温即以风温名之夏兼暑热即以暑热名之世人通名曰伤寒又名曰时气医工见其传变六经表里情状皆同故同乎一治也其温病热病无汗者宜大靑龙汤时无汗时有汗者宜桂枝二越婢一汤有汗者宜桂枝合白虎汤内热者防风通圣散表实者倍麻黄里实者倍大黄量其病之轻重药之多少而解之三日之前未有不愈者其有外感邪重内早伤阴已经汗下而不愈者则当审其表里随其传变所见之证治之可也此法惟西北二方四时皆可行之无不随手取效若江淮间地偏暖处冬月初春乃可用之若春末秋前即衇证允合当用麻桂青龙等汤者亦必轻而减之随证消息适可卽止慎不可过过则反致变逆经所谓同病异治者此之谓也

按
