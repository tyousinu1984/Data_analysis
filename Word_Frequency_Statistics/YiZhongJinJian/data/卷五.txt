注

少阳主春其气半出地外半在地中人身之气亦如之故主半表半里也半表者谓在外之太阳也半里者谓在内之太隂也邪入其间隂阳相移寒热交作邪正相持进退互拒此际汗吐下三法俱在所禁故立小柴胡汤和解法加减施治然小柴胡加减法中又有口不渴身有微热者加桂枝以取汗及下后胸脇满微结小便不利渴而不呕头汗出往来寒热者用柴胡桂枝乾姜汤汗之又有柴胡证具而反下之心下满而鞕痛者此为结胸也大陷胸汤主之及柴胡证仍在者先与小柴胡汤呕不止心下急郁郁微烦者为未解也与大柴胡汤下之更有本柴胡证医以丸药下之微利胸脇满而呕日晡潮热者小柴胡加芒消汤下之等法是仲景亦有汗下之法惟在临证详察因病施治不可执一也

少阳者胆经也其衇起于目锐眦从耳后入耳中挟咽出頥颔中邪伤其经故口苦咽乾目眩也口苦者热蒸胆气上溢也咽乾者热耗其津液也目眩者热薰眼发黑也此揭中风伤寒邪传少阳之总纲凡篇中称少阳中风伤寒者即具此证之谓也

少阳即首条口苦咽乾目眩之谓也中风谓此少阳病是从中风之邪传来也少阳之衇起目锐眦从耳后入耳中其支者㑹缺盆下胸中循脇表邪传其经故目赤耳聋胸中满而烦也然此乃少阳半表半里之胸满而烦非太阳证具之邪陷胸满而烦者比故不可吐下若吐下则虚其中神志虚怯则悸而惊也此揭中风邪传少阳之大纲也
不曰少阳伤寒而曰伤寒畧言之也谓此少阳病是从伤寒之邪传来也衇弦细少阳之衇也上条不言衇此言衇者补言之也头痛发热无汗伤寒之证也又兼见口苦咽乾目眩少阳之证故曰属少阳也盖少阳之病已属半里故不可发汗若发汗则益伤其津而助其热必发讝语既发讝语则是转属胃矣若其人津液素充胃能自和则或可愈否则津乾热结胃不能和不但讝语且更烦而悸矣此揭伤寒邪传少阳之大纲也

此承上三条互详其证以明其治也伤寒中风三四日见口苦咽乾目眩之证与弦细之衇知邪已传少阳矣若兼见耳聋目赤胸满而烦者则知是从中风传来也若兼见头痛发热无汗者则知是从伤寒传来也今五六日更见往来寒热胸脇苦满黙黙不欲饮食心烦喜呕则知是中风伤寒兼见俱有之证也少阳之邪进可传太隂之里退可还太阳之表中处于半表半里之间其邪外并于表半表不解则作寒内并于里半里不和则作热或表或里无常故往来寒热不定也少阳之衇下胸循脇邪凑其经故胸脇苦满也少阳邪近乎隂故黙黙也少阳木邪病则妨土故不欲饮食也邪在胸脇火无从泄上逼于心故心烦也邪欲入里里气外拒故呕呕则木气舒故喜之也此皆柴胡应有之证也其馀诸证时或有之总宜以小柴胡汤主之各随见证以加减治之可耳然既分中风伤寒之传而不分其治者何也盖以太阳有荣衞之分故风寒之辨宜严及传阳明少阳则无荣衞之分且其邪皆化热故同归一致也

此承上而言无论伤寒中风邪传少阳病在半表半里有柴胡证但见一证便以小柴胡随证加减治之不必待其悉具也

伤寒该中风而言也其邪三日少阳受之衇若大者为邪盛欲传今衇小为邪衰欲自已也

伤寒四五日邪在三阳之时身热恶风太阳证也颈项强太阳阳明证也脇下满手足温而渴阳明少阳证也此为三阳合病之始固当权其孰缓孰急以施其治然其人脇下满手足温而渴是已露去表入里归并少阳之机故独从少阳以为治也主以小柴胡汤者和解其表里也此三阳合病不必悉具柴胡证而当用柴胡之一法也

阳明病发潮热当大便鞕小便数也今大便溏小便如常非阳明入府之潮热可知矣况有胸脇满不去之少阳证乎故不从阳明治而从少阳与小柴胡汤主之也

阳明病不大便脇下鞕满而呕是阳明传少阳病也若舌上黄胎涩者为阳明之热未尽则当与大柴胡汤两解之今舌上白胎滑者是已传少阳故可与小柴胡汤和解之俾上焦得通则呕可止津液得下则便可通胃气因和而鞕满除则身必濈然汗出而解矣

凡柴胡汤病证不与柴胡汤而反下之不变他病柴胡证仍在者可复与柴胡汤则解但以误下其证必虚故解必蒸蒸而热振振而寒邪正交争然后汗出而解也

得病六七日少阳入太隂之时也衇迟太隂衇也浮弱太阳衇也恶风寒太阳证也手足温太隂证也医不以柴胡桂枝汤解而和之反二三下之表里两失矣今不能食脇下满痛虽似少阳之证而实非少阳也面目及身发黄太隂之证已具也颈项强则阳明之邪未已也小便难者数下夺津之候也此皆由医之误下以致表里杂揉隂阳同病若更以有少阳脇下满痛之一证不必悉具而又误与柴胡汤则后必下重是使邪更进于太隂也虽有渴证乃系数下夺津之渴其饮水即呕亦非少阳本证之呕缘误下所致故柴胡汤不中与也
伤寒六七日发热微恶寒支节烦疼微呕心下支结者是太阳之邪传少阳也故取桂枝之半以散太阳未尽之邪取柴胡之半以散少阳呕结之病而不名桂枝柴胡汤者以太阳外证虽未去而病机已见于少阳里也故以柴胡冠桂枝之上意在解少阳为主而散太阳为兼也支者侧也小也支结者即心下侧之小结也

伤寒五六日已发其汗表未解而复下之若邪陷入阳明之里则必作结胸痞鞕协热下利等证今邪陷入少阳之里故令胸脇满微结也小便不利渴而不呕者非停水之故乃汗下损其津液也论中有身无汗独头汗出发热不恶寒心烦者乃阳明表热郁而不得外越之头汗也今但头汗出往来寒热心烦者无阳明证知为少阳表热郁而不和上蒸之头汗也此为少阳表里未解之证故主柴胡桂枝乾姜汤以专解半表之邪兼散半里之结也

风寒之邪从阳明而传少阳起初不渴今服柴胡汤已反渴者是少阳转属阳明也以法治之谓当分其经府见证而治之也葛根白虎调胃间各从其宜而用之可耳

伤寒五六日虽表有头汗出微恶寒之阳邪未罢里有心下满口不欲食大便鞕之阳结已形但手足冷衇沉细则阳邪所结殊微也故曰此为阳微结必有表复有里也然衇沉细似乎里隂盛而头汗出则为表阳郁也假令纯隂结则不得复有头汗出之外证始合悉入在里之纯隂结矣夫既非悉入在里之纯隂结此必为半在里半在表之阳微结也故衇虽沉细不得为少隂病所以然者三隂不得有汗今头汗出故知非少隂也可与小柴胡汤者和其不通身汗出微恶寒也设不了了者必大便之鞕未除自宜利其大便使得屎而解也
伤寒衇得浮涩荣衞不足也衇得沉弦木入土中也荣衞不足则表虚木入土中则里急惟表虚里急腹中急痛所以先用小建中汤以其能补荣衞兼缓中急则痛可差也或不差必邪尚滞于表知涩为荣衞不通弦为少阳本衇故与小柴胡汤按法施治也成无己去黄芩加芍药疏外调中其说亦是

伤寒未解欲呕吐者胸中有热邪上逆也腹中痛者胃中有寒邪内攻也此热邪在胸寒邪在胃隂阳之气不和失其升降之常故用黄连汤寒温互用甘苦并施以调理隂阳而和解之也然此属外因上下寒热之邪故有如是之证若内因杂病呕吐而腹痛者多因宿食由此推之外因内因证同而情异概可知矣

太阳病十日以上无他证衇浮细而嗜卧者外邪已解不须药也设有胸满脇痛等证则知少阳之外邪未解故与小柴胡汤和之若衇但浮不细而有头痛发热恶寒无汗等证则仍是太阳之外邪未解当与麻黄汤汗之

伤寒发热汗出不解表尚未已也心中痞鞕大便不利里病又急矣呕吐少阳阳明兼有之证也少阳阳明两急心中热结成痞故以大柴胡汤外解少阳发热未尽之表内攻阳明成实痞鞕之里也
太阳病传过三阳之经十馀日医不随经施治反二三下之未致变逆后四五日惟见少阳寒热往来之柴胡证仍在者宜先与小柴胡汤解表和里如或不愈其呕不止心下满急郁郁微烦此为少阳表里均未解也与大柴胡汤下之攻里和表自可愈也

太阳病过经十馀日曽经吐下不解者以极吐则虚其胸邪热乘虚入胸故心下嗢嗢欲吐而胸中痛也极下则虚其里邪热乘虚入里故大便反溏腹微满郁郁微烦也询知先时若果经极吐下则为在表之邪热悉陷胸腹而所见者皆是里证未和故宜与调胃承气汤下而和之若不尔者谓不因极吐极下而有斯证则又不可与是汤也夫但欲呕者少阳也胸中痛者太阳也微溏者太阳少阳合病之利也并无心中嗢嗢郁郁腹满烦热等证固不可与承气汤矣然此亦非柴胡证故柴胡汤亦不可与也须从太阳少阳合病下利若呕者与黄芩加半夏生姜汤可也

凡伤寒过经不解热邪转属胃府者多皆当下之今伤寒十三日不解过经胸脇满而呕日晡所发潮热已而微利此本大柴胡证也下之而不通利今反利者询知为医以丸药迅下之非其治也迅下则水虽去而燥者仍存恐医以下后之利为虚故复指曰潮热者实也是可再下者也但胸脇之邪未已故先宜小柴胡汤以解少阳之外复以小柴胡汤加芒消以下少阳之里不用大黄而加芒消者因里不急且经迅下惟欲其耎坚润燥耳是又下中兼和之意也

此承上条互发其义以详其治也伤寒十三日不解过经讝语者以有热也当以汤药下其热但上条潮热之热热在表里当大便不鞕此条讝语之热热归胃府法当大便鞕若小便利者大便当鞕今大便不鞕而反下利衇调和者知为医以丸药下之之利非其治也如未经丸药下之自下利者则为内虚内虚之利衇当微弱而厥今反和而不微厥此为内实有热非内虚有寒也虽下利乃热利也仍当下其热故以调胃承气汤主之

伤寒之邪一日太阳受之二日阳明受之三日少阳受之四日太隂受之五日少隂受之六日厥隂受之此传经之次第也今伤寒三日三阳表邪为尽三隂当受邪其人当不能食而呕今反能食而不呕者此为里和三隂不受邪也然此乃内经以其大概而言究不可以日数拘也

伤寒六七日邪欲入里之时也无大热表热微也躁烦者里热盛也此为阳去入隂也阳去入隂者谓阳邪去表入里传于三隂也

妇人中风发热恶寒表病也若经水不来热必无由传于血室今经水适来得之七八日后衇迟热除身凉似乎表欲解矣若复见胸脇下满如结胸状讝语之证则知非表解入里乃表邪之热因经水适来乗虚而入于血室也法当刺期门期门为肝之穴肝为蔵血之所今邪入血室故刺期门随其血分实热而泻之也

妇人中风七八日续得寒热发作有时经水适断者此为热入血室血与热抟其血必结然虽结而无胸脇满如结胸讝语等证是为结而未实也尚有如疟状之寒热发作有时乃为邪在少阳半表半里也故用小柴胡汤以和表里热自解也
上二条发明风邪热入血室之证此条发明寒邪热入血室之证妇人伤寒发热无汗经水适来则必热入血室故昼则明了知邪不在阳也暮则讝语如见鬼状者是为邪在隂也无犯胃气及上二焦者通谓三焦也盖禁人汗吐下三法皆不可轻用当俟其经行必热随血去而愈也

此详申上三条妇人中风伤寒经水适来过多以致血弱气尽腠理不密邪热之气乗虚入于血室邪与正相抟结于少阳之界故邪结于脇下也邪正相争争于阳则热争于隂则寒故往来寒热也争己必衰衰则止故休作有时也少阳病已入半里将近厥隂故黙黙不欲饮食也少阳胆与厥隂肝相为表里故曰蔵府相连也少阳之衇下胸中循脇表厥隂之衇抵少腹循脇里故其痛必及于脇下也少阳之邪从胸而下脇因胸而病及于脇故曰邪髙痛下也邪从胸循脇入里里气上拒故使呕也仲景重出此条仍主之以小柴胡汤者使知法不外少阳不必另从厥隂血室中求治也
寅卯辰木旺之时也经云阳中之少阳通于春气故少阳之病每乗气旺之时而解经气之复理固然也


按
食榖者哕四字衍文食榖呕者有之从无哕者
衇细当是衇沉细观本条下文衇沉亦在里也之亦字自知衇虽沉紧之紧字当是细字本条上文并无𦂳字如何说衇虽沉𦂳虽字何所谓耶必是传写之悞

论中衇浮细太阳少阳衇也衇弦细少阳衇也衇沉细少隂衇也衇浮细身热嗜卧者阳也衇沉细身无热嗜卧者隂也衇缓细身和嗜卧者已解也是皆不可不察也

下利之下字当是不字若是下字岂有上吐下利而以大柴胡汤下之之理乎

太阳病发热汗出不解心下痞鞕下利不呕吐者此表里俱虚桂枝人参汤证也若呕吐不利者此表里俱实大柴胡汤证也彼则衇微弱此则衇必有力也

许叔微曰大柴胡汤一方无大黄一方有大黄此方用大黄者以大黄有荡涤藴热之功为伤寒中要药王叔和云若不用大黄恐不名大柴胡汤且经文明言下之则愈若无大黄将何以下心下之急乎应从叔微为是

王肯堂曰温温当是嗢嗢又云以呕之下当有阙文

