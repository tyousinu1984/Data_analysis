注

少隂肾经水火之藏邪伤其经随人虚实或从水化以为寒或从火化以为热水化为隂寒之邪是其本也火化为阳热之邪是其标也隂邪其衇沉细而微阳邪其衇沉细而数至其见证亦各有别隂邪但欲寐身无热阳邪虽欲寐则多心烦隂邪背恶寒口中和阳邪背恶寒则口中燥隂邪咽痛不肿阳邪咽痛则肿隂邪腹痛下利清谷阳邪腹痛下利清水或便脓血也隂邪外热面色赤里寒大便利小便白阳邪外寒手足厥里热大便秘小便赤此少隂标本寒热之衇证也凢从本之治均宜温寒回阳从标之治均宜攻热救隂回阳救隂其机甚微总在临证详究辨别标本寒热以急施其治庶克有济稍缓则不及矣

少隂肾经隂盛之藏也少隂受邪则阳气微故衇微细也卫气行阳则寤行隂则寐少隂受邪则隂盛而行隂者多故但欲寐也此少隂病之提纲后凢称少隂病者皆指此衇证而言也

少隂病谓但欲寐也衇沉者谓衇不微细而沉也今始得之当不发热而反发热者是为少隂之里寒兼有太阳之表热也故宜麻黄附子细辛汤温中发汗顾及其阳则两感之寒邪均得而解之矣
此详上条少隂病得之二三日仍衇沉发热不解者宜麻黄附子甘草汤微发其汗也盖谓二三日不见吐利里寒之证知邪已衰然热仍在外尚当汗之但不可过耳故不用细辛而用甘草盖于温散之中有和意也此二证皆未曰无汗非仲景略之也以隂不得有汗不须言也

少隂病衇微虽有发热亦为少隂里寒外热非太阳发热者可比故不可发汗发汗则亡阳然阳已虚津液已涸即见少隂口燥咽乾可下之证若尺衇弱涩者复不可下之又恐亡隂也

病人衇隂阳俱𦂳发热无汗者太阳伤寒证也发热汗出不止者太阳亡阳证也今衇𦂳无热而反汗出此属少隂然少隂证法当咽痛而复吐利也上条衇微无汗不可发汗者是以衇为主也此条有汗衇𦂳不可发汗者是以证为主也从衇从证不可不察

此承上条互发其义以别隂阳寒热也少隂病衇沉微细寒邪衇也衇沉数细热邪衇也若衇𦂳汗出是少隂寒虚证也今衇𦂳无汗乃少隂寒实证也因循至七八日之乆而自下利若寒实解则衇必𦂳去而暴微其证必手足由冷而反温是知邪随利去为欲解也故此时虽烦下利乃隂退阳回故知其必自愈也

背恶寒为隂阳俱有之证如阳明病无大热口燥渇心烦背微恶寒者乃白虎加人参汤证也今少隂病但欲寐得之二三日口中不燥而和其背恶寒者乃少隂阳虚之背恶寒非阳明热蒸之背恶寒也故当灸之更主以附子汤以助阳消隂也口燥口和诚二者之确徵矣

此承上条详举其证互发其义以出其治也身体痛表里俱有之证也如太阳病衇浮发热恶寒身痛手足热骨节痛是为表寒当主麻黄汤发表以散其寒今少隂病衇沉无热恶寒身痛手足寒骨节痛乃是里寒故主附子汤温里以散寒也
少隂病但欲寐衇沉者若无发热口燥之证则寒邪已入其藏不湏迟疑急温之以四逆汤消隂助阳可也

少隂病但欲寐衇微细已属阳为隂困矣更加以下利恐隂降极阳下脱也故君以葱白大通其阳而上升佐以姜附急胜其隂而缓降则未脱之阳可复矣

此承上条详申其衇以明病进之义也少隂病下利衇微者与白通汤下利当止今利不止而转见厥逆无衇更増乾呕而烦者此隂寒盛极格阳欲脱之候也若专以热药治寒寒既甚必反格拒而不入故于前方中加人尿猪胆之隂以引阳药入隂经曰逆者从之此之谓也无衇者言诊之而欲絶也服汤后更诊其衇若暴出者如烛烬焰髙故主死若其衇徐徐微续而出则是真阳渐回故可生也故上条所以才见下利即用白通以治于未形诚善法也

少隂病欲吐不吐心中烦但欲寐五六日自利而渇者此属少隂传邪寒热俱有之证也若是少隂热而燥乾引水之渇小便必色赤乃少隂燥不能生津下焦有热也今为少隂虚而引水自救之渇故小便则色白是少隂虚冷不能化液下焦有寒也于此可知少隂病形悉具而渇者有寒热二端之别也

此承上条欲吐不吐详别衇证以明其治也饮食入口即吐且心中嗢嗢欲吐复不能吐恶心不已非少隂寒虚吐也乃胸中寒实吐也故始得之衇弦迟弦者饮也迟者寒也而手足寒者乃胸中阳气为寒饮所阻不能通于四肢也寒实在胸当因而越之故不可下也若膈上有寒饮但乾呕有声而无物出此为少隂寒虚之饮非胸中寒实之饮也故不可吐惟急温之宜四逆汤或理中汤加丁香吴茱萸亦可也

此发明上条互详衇证失于急温致变之义也衇微细沉但欲卧少隂寒也当无汗今反汗出不烦乃少隂亡阳也且自欲吐隂寒之邪上逆正当急温失此不治因循至五六日加之自利复烦躁不得卧寐者此少隂肾中眞阳扰乱外越欲絶之死证此时即温之亦无及矣

论中心下有水气发热有汗烦渇引饮小便不利者属太阳中风五苓散证也发热无汗乾呕不渇小便不利者属太阳伤寒小青龙汤证也今少隂病二三日不已至四五日腹痛下利隂寒深矣设小便利是纯寒而无水乃附子汤证也今小便不利或咳或呕此为隂寒兼有水气之证故水寒之气外攻于表则四肢沉重疼痛内盛于里则腹痛自利也水气停于上焦胸肺则咳喘而不能卧停于中焦胃府则呕而或下利停于下焦膀胱则小便不利而或少腹满种种诸证总不外乎隂寒之水而不用五苓者以非表热之饮也不用小青龙者以非表寒之饮也故惟主以眞武汤温寒以制水也

身体为表蔵府为里此以内外分表里也皮肤为表骨髓为里六府为表五藏为里此以身体之浅深藏府之隂阳分表里也病人已病之人也身大热谓通身内外皆热三阳证也反欲得近衣者乃是假热虽在皮肤之浅而眞寒实在骨髓之深隂极似阳证也身大寒谓通身内外皆寒三隂证也反不欲近衣者乃是假寒虽在皮肤之浅而眞热实在骨髓之深阳极似隂证也

少隂肾也肾象乎坎一阳陷于二隂之中二隂若盛则一阳必衰隂邪始得内侵孤阳因之而外越也下利清谷手足厥冷衇㣲欲絶里隂盛极也身反不恶寒面色反赤其外反热格阳于外也故虽有腹痛乾呕咽痛等证亦当仿白通汤之法加葱于四逆汤中以消其隂而复其阳可也

少隂吐利法当逆冷今不逆冷反发热者是阳未衰故曰不死若衇不至虽有外热恐是假热须防阳脱宜急灸少隂速通其阳则衇可复也

名曰少隂病主厥隂药者以少隂厥隂多合病证同情异而治别也少隂有吐利厥隂亦有吐利少隂有厥逆厥隂亦有厥逆少隂有烦躁厥隂亦有烦躁此合病而证同者也少隂之厥有微甚厥隂之厥有寒热少隂之烦躁则多躁厥隂之烦躁则多烦盖少隂之病多隂盛格阳故主以四逆之姜附逐隂以囬阳也厥隂之病多隂盛郁阳故主以吴茱萸之辛烈迅散以通阳也此情异而治别者也今吐而不吐蚘手足厥冷故以少隂病名之也盖厥冷不过肘膝多烦而躁欲死故属厥隂病主治也所以不用四逆汤而用吴茱萸汤也

此承上条互明其义以别可治不可治也此条吐利烦躁厥逆皆与上条同一用吴茱萸汤治之一曰死不治者何也盖以少隂烦躁多躁少烦躁者隂也厥隂烦躁多烦少躁烦者阳也厥隂手足厥冷不过肘膝微阳未絶故可治也少隂四肢逆冷不能回温独隂不化故曰死也

此互详上条手足逆冷不治之义也恶寒身蜷而卧虽系少隂证而不至于死若下利不止手足逆冷不回是有隂无阳即不吐利躁烦亦不可治也
此总承上三条以明不治之死证也四逆谓四肢逆冷过肘膝而不回也表阳虚故恶寒也隂主屈故蜷卧不伸也衇不至则生气已絶若有烦无躁是尚有可回之阳今不烦而躁则是有隂无阳故曰死也

衇微阳虚也涩血少也必数更衣者下利勤也反少者欲下而反少也即今之阳虚血少里急后重下利病也呕而汗出者隂盛于内上逆而作呕也阳虚失护故汗出也当温其上宜灸之

少隂病利止若胃和能食神清气爽是为欲愈也今利止头眩时时昬冒不省是气脱神去故下利虽止仍主死也

少隂病但欲寐息平气和顺也今息髙气促逆也凡病卧而息髙气促者多死

少隂病但欲寐若衇细沉微是邪从寒化也今衇细沉数乃邪从热化也即有发热亦是将转属阳明非若前所言少隂病始得之反发热衇沉不数宜麻黄附子细辛汤发汗者可比也故曰病为在里不可发汗

此条申明强发少隂热邪之汗则有动血之变也少隂病衇细沉数加之以厥亦为热厥隂本无汗即使无汗亦不宜发汗若发其汗是为强发少隂热邪之汗也不当发而强发之益助少隂之热炎炎沸腾必动其本经之血或从口鼻或从目出是名下厥上竭下厥者少隂热厥于下也上竭者少隂血竭于上也故为难治

少隂属肾主水者也少隂受邪不能主水上攻则咳下攻则利邪从寒化眞武汤证也邪从热化猪苓汤证也今被火气刼汗则从热化而转属于胃故发谵语津液内竭故小便难是皆由强发少隂之汗故也欲救其隂白虎猪苓二汤择而用之可耳

凡少隂下利清榖咳呕不渇属寒饮也今少隂病六七日下利黏秽咳而呕渇烦不得眠是少隂热饮为病也饮热相抟上攻则咳中攻则呕下攻则利热耗津液故渇热扰于心故烦不得眠宜猪苓汤利水滋燥饮热之证皆可愈矣

凡少隂四逆虽属隂盛不能外温然亦有阳为隂郁不得宣达而令四肢逆冷者故有或咳或悸或小便不利或腹中痛泄利下重诸证也今但四逆而无诸寒热证是既无可温之寒又无可下之热惟宜疏畅其阳故用四逆散主之

少隂病恶寒厥冷下利不止者隂寒盛也今下利能自止手足能自温虽见恶寒蜷卧乃隂退阳回之兆故曰可治

少隂病恶寒而蜷隂寒证也若时自烦欲去衣被者此阳回隂退之徵故曰可治

此承上条以出其治也少隂病得之二三日以上谓或四五日也言以二三日少隂之但欲寐至四五日反变为心中烦不得卧且无下利清榖咳而呕之证知非寒也是以不用白通汤非饮也亦不用猪苓汤乃热也故主以黄连阿胶汤使少隂不受燔灼自可愈也

身温腹满下利太隂证也身寒欲寐下利少隂证也身热不眠咽痛热邪也身寒欲寐咽痛寒邪也今身寒欲寐下利咽痛与胸满心烦之证并见是少隂热邪也少隂之衇循喉咙其支者从肺出络心注胸中是以少隂之热邪上逆则所过之处无不病也以猪肤汤主之解少隂上焦之热兼止下焦之利也

少隂病二三日咽痛无他证者乃少隂经客热之微邪可与甘草汤缓泻其少隂之热也若不愈者与桔梗汤即甘草汤加桔梗以开郁热不用苦寒者恐其热郁于隂经也

少隂病咽痛者谓或左或右一处痛也咽中痛者谓咽中皆痛也较之咽痛而有甚焉甚则涎纒于咽中故主以半夏散散风邪以逐涎也

少隂病咽痛不愈若剧者咽中为痛所伤渐乃生疮不能言语声音不出所必然也以苦酒汤主之用半夏涤涎蛋清敛疮苦酒消肿则咽清而声出也

邪传少隂不从隂化而见寒证亦不从阳化而见热证是其人肾气素充所以藏虽受邪留连八九日仍复传府外散也太阳主表故一身手足尽热若热还卫分非汗不解热还荣分非衂不解热甚于上则头痛目瞑衂血热甚于下则腹痛尿难便血理必然也凡热少血多瘀成血畜热多血少热廹其血血不得畜今为少隂邪热复转膀胱而伤荣分廹走下窍故便血也

少隂病二三日无隂邪之证至四五日始腹痛小便不利乃少隂阳邪攻里也若腹痛口燥咽乾而从燥化则为可下之证矣今腹痛小便不利是热瘀于里水无出路势必下廹大肠而作利也倘利久热伤其荣荣为火化血腐为脓则为可清之证也今下利昼夜不止而便脓血则其热已随利减而下焦滑脱可知矣故以桃花汤主之益中以固脱也

少隂病诸下利用温者以其证属虚寒也此少隂下利便脓血者是热伤荣也而不径用苦寒者盖以日乆热随血去肾受其邪关门不固也故以桃花汤主之

少隂病下利便脓血用桃花汤不止者热瘀于隂分也则可刺本经之穴以泄其热热去则脓血自止矣

邪至少隂二三日即口燥咽乾者必其人胃火素盛肾水素亏当以大承气汤急泻胃火以救肾水若复迁延时日肾水告竭其隂必亡虽下无及矣
少隂病自利清水谓下利无糟粕也色纯青谓所下者皆汚水也下无糟粕纯是汚水此属少隂实热所以心下必痛口燥咽乾其为少隂急下之证无疑矣故当急下之宜大承气汤

少隂病六七日腹胀不大便者盖因其人阳气素盛胃有宿食故也所以传邪已入少隂复转属阳明而成胃实故宜大承气汤急下之也

少隂中风衇若见阳浮隂弱乃风邪传入少隂则是其势方盛未易言愈今阳衇反微隂衇反浮阳微则外邪散而表气和隂浮则里气胜而邪外出故为欲愈也

子丑寅阳生渐长之候也病在少隂而解于阳生之际所谓阳进则隂退隂得阳而邪自解也少隂所重在眞阳从可见矣


按
温温当是嗢嗢嗢嗢者乃吐饮之状也
此以人之苦欲测其寒热眞假而定隂阳之证也当与少隂厥隂病论中表热里寒里热表寒衇滑而厥恶寒不欲近衣口燥咽乾等条叅㸔

