注
类伤寒五证初病之时皆与太阳表证相类一曰停痰但胸满不得息气上冲咽头项不强痛与伤寒异耳一曰伤食但身无痛心下痞闷失气噫气作酸吞酸与伤寒异耳一曰脚气但病起自脚脚膝两胫肿痛或乾枯肿痛名曰乾脚气大便鞕难与伤寒异耳一曰虚烦惟发热而烦无表里证与伤寒异耳一曰内痈其状颇类伤寒但饮食如故有痈痛之处与伤寒异耳胸中隐痛或喘或咳吐唾腥黏是肺痈也当胃作痛手不可近是胃痈也少腹重痛便数似淋身皮甲错是肠痈也

冬病伤寒春病伤风夏病暑病秋病疟疾皆四时正令之常病也若春应暖而反寒夏应热而反凉秋应凉而反热冬应寒而反温此非其时而有其气疫为殃也冬应冷反温而病伤寒者名曰冬温春应温反寒而病伤寒者名曰寒疫若一时之气不正长㓜皆病互相传染名曰瘟疫凡治此病须识岁气太过不及六滛胜复人之强弱藏之寒热量其轻重或汗或攻轻以刘完素之䨇解散重以李杲之二圣救苦丸随证施治可也

经曰冬伤于寒春必病温至夏为热病热病者皆伤寒之类也冬伤于寒谓冬伤正令微寒未即病也早亏隂谓冬不藏精之人或辛苦之人汗出内外失其固密在冬则早已损伤肾藏隂气阳热独治所以至春一感微邪即引内热炎炎之势不能已矣故病而即渴不恶寒也初病无汗有表证者从刘完素两解汤治法可也有汗内热盛者或清或攻急泻其阳而救其隂若因循失治昬狂诸热证至则缓不及事也无证谓表里无证当随六经以意消息治之自可通神也

冬伤于寒不即病者复感春寒名曰温病复感春风名曰风温风温有汗不可汗也若误汗之益助火邪则身热如火自汗津津不止言语难出身重多眠鼻息鼾鸣也风温隂阳衇俱浮不可下也若误下之热䧟膀胱竭其津液则直视失溲小便少也风湿热盛若误以火熏蒸强汗火旺津亡则发黄色瘈瘲惊癎也风温之证不可汗下主以葳蕤汤若衇虚汗多主以桂枝合人参白虎汤一逆引日再命终谓一逆尚可引日若汗而又下下而又火则为再逆是促命期也

经曰温疟得之冬中于风寒气藏于骨髓之中至春阳气尚微邪气不能自出因値大暑烁脑髓消肌肉腠理发泄或有所用力邪气与汗同出出则隂虚而阳盛故热生也衰则气复入入则阳虚而隂盛故后作寒也其证同温热治亦相同也湿温

温病复伤于湿名曰湿温其证则身重胸满头疼妄言多汗两胫逆冷宜白虎汤加苍术茯苓温湿两治法也

中暍即中暑也温热之病复中于暑名曰温毒证治同乎温热但热尤盛也伤湿之病复感于风名曰风湿其证发热身重疼痛牵掣也治法已详于身痛矣中暍详在暑门

风湿寒之邪合而为痉其证则背反张摇头口噤项强拘急转侧艰难身热足寒面目赤色也须审刚柔治之可痊也风湿盛者则有汗为柔痉风寒盛者则无汗为刚痉均以小续命汤主之刚痉去附子柔痉去麻黄表实者去参附加𦍑活独活里实者去参附加芒消大黄甚者则以葛根汤桂枝加葛根汤发之此治痉之大畧也详在痉门易愈生证

易愈之病取于神则神淸取于色则色泽取于声则音长取于体则身轻取于皮则肤润取于衇则和洪皆一𣲖不死之证故曰生证也若有如是之生证忽然口噤不语烦躁而甚六衇停伏宜谨察之非变凶也乃邪正交争生战汗之候为将愈之兆也凡伤寒渴者多阳证易愈若忽然饮多寻常消散无停知酿汗而作解也伤寒多不能食若忽然能食且衇浮知胃和邪还于表而作解也若不即解者隂阳未得其时也子时得之午时必解阳济隂生而解也午时得之子时必解隂从阳化而解也

病有生死治有难易生病不药可愈死病虽药莫救何则以隂阳邪正有盛衰也正盛邪衰则生隂盛阳衰则死伤寒阳证见浮大数动滑之阳衇则易愈而生见沉微涩弱弦之隂衇则难治而死故隂病见阳衇者生阳病见隂衇者死也大热不止邪盛衇失神正虚正虚邪盛故死也隂毒阳毒亢极不生化也色枯声败内外两夺也故均主死形若烟熏神昬直视摇头者此阳邪独留攻心而絶也环口黧黑腹满下利不止柔汗阳黄者此为脾絶也衇但浮无胃汗出如油喘息不休者此为肺絶也唇脗反青四肢冷汗舌卷囊缩此为肝絶也面黑齿长枯垢溲便遗失者此为肾绝也水浆不入生无所頼也衇代散眞气衰散也呃逆无休元气不藏也误发风温之汗因而成痉误发湿温之汗名曰重暍皆促人命也强发少隂汗动其经血从口鼻目出名曰下厥上竭以上皆死之候也汗后狂言不食仍复发热不为汗衰衇躁疾者名曰隂阳交死之形也厥逆不囘至七八日即通身肤冷而躁无暂宁时者名为藏厥为隂邪盛极眞阳飞越也凡厥逆而甚者多无衇服四逆白通等汤衇微续者眞阳渐复也衇暴出者囘光反照也凡厥逆多下利当不能食今反能食名曰除中中者胃也除者去也谓胃气已去即反能食亦无补于胃也故仲景曰除中者死凡诸病乆不能食忽然大能食而即死者亦此类也

桂枝汤桂枝芍药甘草生姜大枣也依夲方倍芍药加饴糖名小建中汤更加当归名当归建中汤更加黄耆名黄耆建中汤依夲方加葛根名桂枝加葛根汤依夲方倍芍药加人参名桂枝新加汤依本方加当归通草细辛名当归四逆汤更加吴茱萸生姜名当归四逆加吴茱萸生姜汤依本方加附子名桂枝加附子汤依本方去桂枝名芍药甘草汤依本方去芍药名桂枝甘草汤

桂枝去芍药加茯苓白术汤即桂枝甘草生姜大枣茯苓白术也依夲方减去大枣生姜即苓桂术甘汤也茯苓甘草汤即茯苓甘草桂枝生姜也依夲方加大枣减生姜即茯苓桂枝甘草大枣汤也葛根汤

葛根汤即桂枝汤加麻黄葛根也桂枝麻黄各半汤即桂枝汤麻黄汤二方合剂也桂枝二麻黄一汤即桂枝汤合减一半麻黄汤也桂枝二越婢一汤即越婢汤合加一倍桂枝汤也

麻黄汤麻黄桂枝甘草杏仁也依夲方加石膏生姜大枣名大青龙汤依大青龙汤减桂枝杏仁名越婢汤治风水病之肌热者若阳虚恶寒加附子名越婢加附子汤喘咳上气加半夏名越婢加半夏汤当清别而施治也

麻黄加术汤即麻黄汤加白术也治风湿在表身痛麻黄汤去桂枝名三抝汤治风寒表实而喘三抝汤加石膏名麻杏石甘汤治内热表寒无汗而喘

麻黄附子细辛汤即此三味也去细辛加甘草名麻黄附子甘草汤不但能发两感太阳少隂表热里寒之证且能发太阳少隂表水里寒之肿也小青龙汤

小青龙汤桂枝白芍乾姜细辛半夏五味子麻黄甘草也附子汤白术附子人参茯苓白芍也眞武汤即附子汤除去人参加生姜也

乾姜附子名曰乾姜附子汤依本方加葱名曰白通汤更加人尿猪胆汁名白通加人尿猪胆汁汤依夲方加甘草名四逆汤更加葱白名通衇四逆汤依四逆汤方加人参茯苓名茯苓四逆汤温中利水人参白术乾姜甘草名理中汤依理中汤方加桂枝名桂枝人参汤依理中汤方加附子名附子理中汤依理中汤方加青皮陈皮名治中汤温中理气

五苓散即茯苓猪苓泽泻白术桂枝也治水停小便不利少腹满则为内蓄膀胱若不兼太阳头痛恶寒发热自汗之表则不用桂枝而用肉桂故曰桂分用也治诸虚饮渴加人参名春泽汤治水停内热加寒水石滑石石膏名五苓甘露饮治水停内寒加附子苍术名苍附五苓散治内瘀湿热小便不利发黄加茵蔯名茵蔯五苓散治停水伤食泄泻合平胃散名胃苓汤

栀子淡豆豉名栀子豉汤加甘草名栀子甘草豉汤加生姜名栀子生姜豉汤加枳实名枳实栀子豉汤依枳实栀子豉方加大黄名枳实栀子豉加大黄汤去豉加乾姜名栀子乾姜汤去豉加枳实厚朴名栀子厚朴汤

麻黄连翘赤小豆汤即麻黄连翘赤小豆生梓白皮杏仁甘草大枣生姜也如无梓皮以茵蔯代之栀子蘖皮汤即栀子黄蘖甘草也此方当有茵蔯茵蔯蒿汤即茵蔯栀子大黄也

大黄黄连泻心汤即大黄黄连滚汤浸而服也附子谓附子泻心汤也附子煎汁大黄黄连黄芩浸而对服甘草泻心汤即甘草黄芩黄连乾姜半夏大枣也半夏泻心汤即同上方加人参也生姜泻心汤即半夏泻心方再加生姜也旋覆代赭石汤即旋覆花代赭石甘草半夏大枣生姜人参也十枣汤

十枣汤即十枚大枣芫花甘遂大㦸也白散即桔梗贝母巴豆霜也调胃承气汤即大黄芒消甘草也大陷胸汤即调胃承气汤去甘草加甘遂些须也大陷胸丸即大陷胸汤加杏仁苦葶苈子蜜也小陷胸汤即黄连半夏栝蒌实也

小承气汤即大黄枳实厚朴也依夲方加芒消即大承气汤麻仁丸即小承气汤方加麻仁杏仁芍药也桃仁承气汤即调胃承气汤加桃仁桂枝也抵当汤丸分病之微甚俱用桃仁大黄水蛭蝱虫四味也三承谓大承气小承气调胃承气三方合为一方名曰三一承气汤依三一承气方再加人参当归桔梗名曰黄龙汤

小柴胡汤即柴胡黄芩半夏人参甘草也大柴胡汤柴胡黄芩半夏枳实芍药大黄也柴胡加芒消汤即小柴胡汤方加芒消也柴胡桂枝汤即桂枝汤小柴胡汤二方合为一方也

猪苓汤即猪苓茯苓阿胶滑石泽泻也白虎汤即石膏知母甘草粳米也竹叶石膏汤即白虎汤除知母加人参竹叶半夏麦门冬也

汗下后虚烦而悸宜小建中汤治之心下悸若饮水多小便少谓之水悸宜茯苓甘草汤若因汗下后谓之虚悸宜炙甘草汤即炙草生地阿胶桂枝麦冬酸枣仁人参生姜大枣酒煎也肺痿用麻仁可也

桃花汤即乾姜赤石脂糯米也赤石脂禹馀粮汤即此二味也黄芩汤即黄芩甘草白芍大枣也白头翁汤即黄连黄蘖秦皮白头翁也

葛根黄连黄芩汤即此三味加甘草也乾姜黄连黄芩汤即此三味加人参也黄连汤即黄连人参桂枝甘草乾姜半夏大枣也黄连阿胶汤即黄连阿胶黄芩白芍鸡子黄也

四逆散即柴胡白芍枳实甘草也吴茱萸汤即人参生姜大枣吴茱萸也乌梅丸即乌梅人参当归黄连黄蘖细辛川椒乾姜桂枝附子为末苦酒为丸也

名曰双解散者以其能发表攻里即防风通圣散六一散二方合剂也河间制此解利四时冬温春温夏热秋热正令伤寒凡邪在三阳表里不解者以两许为剂加葱姜淡豆䜴煎服之候汗下兼行表里即解形气强者两半为剂形气弱者五钱为剂若初服因汗少不解则为表实倍加麻黄以汗之因便鞕不解则为里实倍加消黄以下之连进二三服必令汗出下利而解也今人不知其妙以河间过用寒凉仲景伤寒初无下法弃而不用深可惜也不知其法神㨗莫不应手取效从无寒中痞结之变即有一二不解者非未尽法之善则必已传阳明故不解也防风通圣散详在后

服双解散汗下已通而仍不解者皆因汗之不彻或已传经治之不及也若表已解而里有微热烦渴者用桂苓甘露饮以和太阳之里若内热太甚大热大烦大渴者用白虎汤合黄连解毒汤以淸阳明之里若表未解又传阳明身热而烦用柴葛解肌汤以解两阳之邪若表实无汗大热而烦用三黄石膏汤以清表里之热若里有热尿赤而澁者用凉膈散合天水散以淸利之若胃实潮热不大便有微表者用大柴胡汤下之无表者三承气汤下之桂苓甘露饮白虎汤大柴胡汤三承气汤已详伤寒要诀六一散凉膈散详在杂病要诀防风通圣散

此方治一切风火之邪郁于三焦表里经络气血不得宣通初感发热头痛肤疹传经斑黄抽搐烦渴不眠便秘尿澁皆可服之功效甚竒用之自知其妙也

此方陶华所制以代葛根汤凡四时太阳阳明少阳合病轻证均宜以此汤增减治之增减者谓如无太阳证者减羗活无少阳证者减柴胡也即柴胡葛根羗活白芷桔梗赤芍石膏黄芩甘草也下利减石膏以避里虚也呕加半夏生姜以降里逆也

阳毒热极等证或下后便软壮热不已宜黄连解毒汤即黄连黄芩黄蘖栀子也若里实便鞕当攻下者宜加大黄名栀子金花汤若表实无汗当发汗者宜加石膏麻黄淡豆豉葱白名三黄石膏汤下利者减石膏加葛根避里不实也

消毒犀角饮即消毒饮之防风荆芥牛蒡子甘草加犀角也热盛加连翘薄荷黄芩黄连也

消斑靑黛饮即靑黛参虎谓人参白虎汤即人参石膏知母甘草柴胡犀角山栀生地元参黄连用苦酒与水煎也热甚便实者减去人参加大黄可也

普济消毒饮治天行传染大头瘟疫无里可下者是其邪热客于髙巓即黄芩黄连薄荷连翘柴胡升麻桔梗僵蚕甘草陈皮马葧牛蒡子板蓝根元参也

连翘败毒散治时毒发颐髙肿焮红疼痛之阳证也即连翘天花粉柴胡牛蒡子荆芥防风升麻甘草桔梗羗活独活红花苏木川芎归尾两颐连面皆肿加白芷漏芦肿坚不消加皂刺穿山甲大便燥结加酒炒大黄

都气汤即六味地黄汤加肉桂五味子也橘皮竹茹汤即橘红竹茹人参甘草大枣生姜也

风温初起六衇浮盛表实壮热汗少者宜葳㽔汤以发表风邪也即羗活麻黄葛根白芷青木香川芎甘草石膏葳㽔杏仁也里实热甚多汗者加芒消大黄以攻里热也

风温初起衇浮有力汗少壮热宜与葳㽔汤若衇虚身热汗多难用葳㽔汤者合与桂枝白虎加人参汤如不鼾睡口中和而不燥不渴身热汗多衇浮盛者乃亡阳之证非风温也即桂枝白虎加人参汤亦不可用也

越经病名也无证谓无表里证也无表里证衇和而身热不解形如醉人者是越经证也宜泻心导赤各半汤治之即黄连黄芩栀子茯神人参麦冬知母滑石犀角甘草灯心生姜大枣也

两感伤寒病名也二经谓一曰太阳少隂二曰阳明太隂三曰少阳厥隂同病也张洁古制大羗活汤治之即甘草川芎防风防己苍术白术羗活独活细辛生地黄芩黄连知母也详在伤寒要诀还阳散

还阳散即石硫黄末每服二钱新汲水调下良乆寒热汗不出再服之汗出愈退隂散即炮变色川乌微炒乾姜等分为末每服一钱盐汤滚数沸服四肢不温连服三次即温热服若吐冷服亦可黑奴丸即小麦成黑疸者名曰小麦奴黄芩麻黄芒消大黄釡底煤竈突烟梁上尘也为末蜜丸重四钱新汲水下服后若渴欲饮冷水者令恣意饮之须臾自当寒振汗出腹响微利而解也若不渴者恐是隂极似阳服之反为害耳

此汤即冲和汤张洁古制此以代麻黄桂枝二汤即羗活防风苍术细辛白芷川芎生地甘草黄芩也喘加杏仁无汗加麻黄有汗加桂枝胸膈满闷去生地加枳殻桔梗快膈气也烦渴引饮加知母石膏热自瘥也

此汤即升麻葛根川芎麻黄甘草芍药香附白芷陈皮苏叶生姜葱白也能外发寒邪内舒郁气故曰寒气病较之他剂有温经利气之功殊也人参败毒散

人参败毒散治气虚感冒时气之病即枳殻桔梗川芎茯苓人参甘草柴胡前胡薄荷独活羗活也时毒谓受四时不正之气或肿两腮两颐或咽喉肿痛依本方减人参加牛蒡连翘治之时疹谓初病即有之疹血风谓遍身骚痒之疹俱依本方减人参加荆芥防风治之名荆防败毒散表热无汗噤口痢疾依本方加仓米治之名仓廪散温病热病热甚俱加黄连黄芩胃实便鞕俱加芒消大黄也

五积散即苍术陈皮厚朴甘草半夏茯苓麻黄官桂枳殻桔梗当归川芎白芍乾姜白芷也表重用桂枝里重用官桂隂寒肢冷加附子腹痛呕逆加吴茱萸有汗除去麻黄加桂枝气虚加人参白术除去枳桔妇人经痛加艾叶醋煎服之

升麻葛根白芍甘草即升麻葛根汤也阳明表邪不解或数下利及斑疹不透者均宜主之若兼太阳无汗之表证入麻黄若兼少阳口苦耳聋寒热往来半表里之证加柴胡黄芩也

此丹即大黄四两皂角二两为末水为丸也每服三钱无根水下弱者老者幼者量减服之此药施治于初起时疫传染伤寒温病热病热盛形气俱实者百发百中服后或汗或吐或下三法俱全其病立解

伤寒病后燥渴虚烦乃竹叶石膏汤证非温胆汤证详在伤寒要诀若少阳胆经饮热则口苦呕烦惊悸是温胆汤证也即半夏茯苓橘皮甘草枳实竹茹也形气俱虚或因汗吐下后及气虚者均加人参渴去半夏加麦冬花粉以生津也有热加黄芩黄连以淸热也


按
