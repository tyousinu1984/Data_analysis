注
百合百瓣一蒂如人百衇一宗命名取治皆此义也百合病者谓人百衇一宗悉致其病也曰百衇即一衇也犹言百体一体也是盖以周身言之也周身之衇分而言之曰百合而言之曰一故曰百衇一宗若曰百合之病总衇病也衇者谓十二经衇三百六十五络衇也伤寒大病之后馀热未解百衇未和或平素多思不断情志不遂或偶触惊疑卒临景遇因而形神俱病故有如是之现证也百衇周于身衇病则身病故身形如和不和欲卧不能卧欲行不能行也百衇通于心衇病则心病故常黙黙也如寒无寒如热无热似外感而非外感也意欲食复不能食或有美时或闻食臭有不用时似里病而非里病也至衇数口苦小便赤者是欝结之热虽侵里而其热未甚也方其初病之时医者不识误为表里之病以药汗下之故剧吐利也虽剧吐利不变诸逆若有神灵身形如前之和而衇则比前微数故其势即不能遽进不觉加甚而亦不能速愈也试以缓愈之期约略言之重者不过六十日轻者不过二十日轻重之间者不过四十日可愈也然愈必以每溺时头痛不头痛恶风不恶风快然不快然辨者以经衇之邪莫不由太阳而愈也头痛恶风是其经之候也溺时快然是其腑之徴也其证或未病而预见者其证指百合病等证言也未病言未病伤寒病也犹言未病伤寒之前而预先见百合欲食不食等证也或病四五日而出谓已病伤寒之后而始见百合病证也预先见者是先有情志不遂偶触惊疑而召病也或病二十日或一月才见者是因伤寒病后而才见也故曰各随证治之也

此承上条以明其治也百合一病难分阴阳表里故以百合等汤主之若病见于阴者以温养阳之法救之见于阳者以凉养阴之法救之即下文见阳攻阴或攻阴之后表仍不解复发其汗者此为逆见阴攻阳或攻阳之后里仍不解乃复下之者此亦为逆也

百合一病不经吐下发汗病形如初者是谓其病迁延日乆而不増减形证如首章之初也以百合地黄汤通其百衇凉其百衇中病勿更服恐过服生地黄大便常如漆也

百合病如寒无寒如热无热本不发热今变发热者其内热可知也故以百合滑石散主之使其微利热从小便而除矣

百合病本不渴今一月不解变成渴者外以百合汤浸洗其身通表泻热内食煮饼勿以盐䜴不致引饮而渴自止也

与百合洗身而渴不瘥者内热盛而津液竭也栝蒌根苦寒生津止渴牡蛎咸寒引热下行也

百合病不应汗而汗之不觧者则致燥以百合知母汤主之者清而润之也

百合病不应下而下之不解者则怯中以滑石代赭汤清而鎭之也

百合病不应吐而吐之不解者则虚中以百合鸡子汤清而补之也

狐惑牙疳下疳等疮之古名也近时惟以疳呼之下疳即狐也蚀烂肛隂牙疳即惑也蚀咽腐龈脱牙穿腮破唇每因伤寒病后馀毒与湿䘌之为害也或生斑疹之后或生癖疾下利之后其为患亦同也状如伤寒谓发热憎寒也黙黙欲眠目不得闭谓其病或在隂亦或在阳故卧起俱不安也此病有虫虫闻食臭而动动则令人烦心故不欲饮食恶闻食臭也面目乍赤乍黒乍白亦由虫动交乱胃中胃主面故色无定也惑蚀于上部之喉故先声嗄毒在喉也狐蚀于下部之隂故先咽乾毒在隂也外治之法苦参汤雄黄散解毒杀虫尚属有理内用甘草泻心汤必传写之误也姑存之
病者衇数谓病狐惑之人衇数也数主疮主热今外无身热而内有疮热疮之热在于隂故黙黙但欲卧也热在于阳故微烦汗出也然其病初得之三四日目赤如鸠眼者是热藴于血故眦络赤也七八日四眦皆黒者是热瘀血腐故眦络黒也若不能食其毒尚伏诸里若已能食其毒已化成脓也故以赤小豆排痈肿当归调疡血米浆和胃气也

隂阳平正气也隂阳偏邪气也隂阳变异气也正气者即四时令平之气也中人为病徐而浅邪气者即四时不和之气也中人为病速而危异气者非常灾疠之气也中人为病暴而死所以过五日不治以五藏相传俱受邪也此气适中人之阳则为阳毒适中人之隂则为隂毒非后人所论隂寒极阳热极之隂毒阳毒也观其所主之方要不过升麻甘草当归鼈甲蜀椒雄黄而并不用大寒大热之药则可知仲景所论隂毒阳毒非隂寒极阳热极之谓也此二证即今世俗所称痧证是也阳毒终属阳邪故见面赤斑斑如锦文唾脓血之热证隂毒终属隂邪故见面目青身痛如被杖之寒证二证俱咽喉痛者以此证乃邪从口鼻而下入咽喉故痛也

疟之为病寒热也三隂三阳皆有之因其邪伏藏于半表半里之间故属少阳衇自弦也弦数者多热弦迟者多寒谓发作之时多热为阳盛多寒为隂盛也夫伤寒少阳病则有汗吐下三法之禁而疟亦属少阳何以有汗吐下三法之宜是盖疟属杂病不可不知也初发衇弦兼沉紧者主乎里也可下之兼迟者主乎寒也可温之兼浮紧者主乎表也可汗之兼滑大者主乎饮也可吐之兼数者风发也即风热之谓也可清之若乆发不止则不可以此法治之当以饮食撙节调理消息止之盖初病以治邪为急乆病以养正为主也其他瘅疟即内经所谓但热不寒之瘅疟也温疟即内经所言先伤于风后伤于寒热多寒少之温疟也牝疟即内经所言先伤于寒后伤于风寒多热少之寒疟也惟疟母一证经所未载然论诸疟未有详于内经者也其文虽略有不同必是脱简然所出治法亦未有过于仲景者也

病疟者以月计之如一日发者当以十五日愈以十五日更一气也人受气于天天气更则人身之气亦更更气旺则不受疟邪故愈也设若不差当月尽解是又更一旺气也倘如更二气不差此疟邪不衰与病者气血痰饮结为症瘕名曰疟母也当急治之宜用鳖甲煎丸攻之可也

风病内经论之详矣但徃往与痹合论后人惑之故仲景复言之曰风之为病当半身不遂即经所谓偏枯也或但两臂不遂者非中风也即痹病也盖痹为隂病衇多沉澁风为阳病衇多浮缓今衇微而数中风使然其衇微者正气虚也数者邪气胜也故病风中之人因虚而召风者未有不见微弱之衇者也因热而生风者未有不见数急之衇者也

中风虚邪之衇皆当浮缓以浮主风缓主虚也荣分见缓经络之血亡也衞分见缓经络之气空也盖邪风中人未有不由经络血气空虚而中也贼邪不泻留而不去在左则病左在右则病右浅则病经络深则病藏腑邪在于络则为病肌肤麻木不仁也邪在于经则为病身肢偏重喎斜不遂也邪入于腑则为病九窍闭不识人也邪入于藏则为病舌喑难言唇缓吐涎也

上条发明虚邪贼风之为病此条发明荣衞风寒之为病也寸口衇浮而𦂳𦂳则为寒浮则为风风寒之邪相抟于表郁于皮肤经络则令人身痒而发瘾疹也若其人心气不足谓心胸之气不足而邪气入心胸故令人胸满而短气也

寸口衇沉而弱肝肾之气不足也盖肝主筋肾主骨肝肾不足筋骨痿缓一为风寒湿邪所乘即病筋骨闗节交会之处夫人汗出时腠理开风尚易入况入水中浴焉得不致寒耶水伤心心主汗汗郁成湿故风胜为歴节湿胜为黄汗出也

此详申上条互发其义以明其治也歴节之病属肝肾虚肝肾不足于内筋骨不荣于外客邪始得乘之而为是病也究其所以致虚之由不止一端也如饮食之味过伤日乆亦为是病也味过于酸则伤肝肝伤则筋伤筋伤则缓不收持名曰泄也味过于咸则伤肾伤肾则骨伤骨伤则枯不能立名曰枯也枯泄相搏名曰断絶断絶者即荣气不通衞不独行荣衞俱虚三焦失所四维断絶身体羸瘦也若独足肿胫冷寒胜凝于下也黄汗自出湿胜发于中也假令发热则属风便为歴节也病歴节者歴节疼痛不能屈伸也故主之以乌头汤通荣行衞并驱风寒湿之邪也以蜜制乌头亦缓毒法耳

歴节之证诸肢节疼痛也身体尫羸即上条身体羸瘦甚言其瘦之甚也脚肿如脱即上条独足肿大甚言其肿之甚也头眩短气阳气虚也嗢嗢欲吐寒邪盛也而不用乌头汤者因无黄汗之湿胜也用桂枝芍药知母汤者以壮阳气散寒湿为急也故方中桂枝芍药倍于麻黄防风大加白术附子其意专在温行阳气次在散寒湿也多用生姜因其欲吐更佐知母甘草者以其剂过辛热监制之也

趺阳胃衇也榖气胃气也浮则为风外薄滑则为胃实热风热蒸于肌腠之间故汗自出此发明黄汗亦有因风热之义也

少隂心衇也心主血心衇浮而弱弱则为血虚浮则为风邪风血相搏而交争于经络之间故疼痛牵引如掣也此发明歴节亦有因血虚之义也
盛人衇盛不应涩小盛人气长不应气短今盛人衇涩小短气是形气衇息不合也审其证自汗出歴节疼不可屈伸询其由得之于饮酒汗出当风也此又发明歴节不止一端之义也

歴节属伤气也气伤痛故疼痛也血痹属伤血也血伤肿故麻木也前以明邪气聚于气分此以明邪气凝于血分故以血痹名之也尊荣人谓膏粱之人素食甘肥故骨弱肌肤盛重是以不任疲劳疲劳则汗出汗出则腠理开亦不胜乆卧卧则不时动摇动摇即加被微风亦遂得以干之此言膏粱之人外盛内虚虽微风小邪易为病也然何以知病血痹也但以身体不仁衇自微涩则知邪凝于血故也寸口闗上小紧亦风寒微邪应得之衇也针能导引经络取诸痹故宜针引气血以泻其邪令衇不涩而和紧去邪散血痹自通也

此承上条互详衇证以明其治也上条言六衇微涩寸口闗上小紧此条言隂阳寸口闗上俱微尺中亦小紧合而观之可知血痹之衇浮沉寸口闗上尺中俱微俱涩俱小紧也微者虚也涩者滞也小紧者邪也故血痹应有如是之证也血痹外证亦身体顽麻不知痛痒故曰如风痹状但不似风痹歴闗节流走疼痛也主黄耆桂枝五物汤者调养荣卫为本袪风散邪为末也

男子平人应得四时五藏平衇今六衇大而极虚非平人之衇也然大而无力劳役伤脾气也极虚者内损肾隂精也此皆欲作虚劳之候故有如是之证也

平人年二三十常得大衇者则多病劳若人年已五六十其衇亦大不即病劳者以气血虽虚而火自微也火微故不病劳也虽不病劳然气血荣衞虚痹不行故为马刀䑕疮侠瘰也此发明衇大虽同为病不同之义也

此言浮大为劳以详其证也手足烦即今之虚劳五心烦热隂虚不能藏阳也隂虚精自出即今之虚劳遗精隂虚不能固守也酸削不能行即今之虚劳膝酸削瘦骨痿不能起于床也夫春夏阳也隂虚不胜其阳故剧秋冬隂也隂虚得位自起故瘥

此复申虚极为劳以详其证之义也衇虚沉弦隂阳俱不足也无寒热是隂阳虽不足而不相乘也短气面白时瞑兼衂乃上焦虚而血不荣也里急小便不利少腹满乃下焦虚而气不行也凡此衇证皆因劳而病也故曰此为劳使之然

此复申虚劳面色白互详其证之义也面色白不因衂者是血不内生也因衂者是血亡于外也今曰面色薄谓面色浅淡不华亦不足之色也故主津液不足之渴及吐衂亡血气虚卒喘血虚卒悸也

男子之衇浮大而虚者为虚劳也浮弱而涩者则为精气清冷故为无子也

失精家谓肾阳不固精者也少腹弦急虚而寒也隂头寒阳气衰也目眩精气亏也髪落血本竭也若诊其衇极虚而芤迟者当知极虚为劳芤则亡血迟则为寒故有清榖亡血失精之证也

衇沉细迟则阳大虚故名脱气脱气者谓胸中大气虚少不充气息所用故疾行喘喝也阳虚则寒寒盛于外四末不温故手足逆冷也寒盛于中故腹满溏泄食不消化也

详见伤寒论辨衇法中不复释

衇得诸芤动微紧者谓㮣虚劳之诸衇而为言也非谓芤动微紧仅主男子失精女子梦交之候也通举男女失精之病而用桂枝龙骨牡蛎汤者调隂阳和荣卫兼固澁精液也

虚劳云云者㮣虚劳之证而言也非谓虚劳之证止于此也故下文有诸不足之说也均主以小建中汤者欲小小建立中虚之意合下六节皆论虚劳各有所主之方也

所谓虚劳里急诸不足者亦该上条诸不足证之谓也黄耆建中汤建立中外两虚非单谓里急一证之治也桂枝龙骨牡蛎汤即桂枝汤加龙骨牡蛎小建中汤即桂枝汤加胶饴黄耆建中汤即桂枝汤加胶饴黄耆也故尝因是而思仲景以一桂枝汤出入加减无往不利如此何后世一见桂枝即为伤寒发汗之剂是但知仲景用桂枝汤治伤寒而不知仲景用桂枝汤治虚劳也若知桂枝汤治虚劳之义则得仲景心法矣盖桂枝汤辛甘而温之品也若啜粥温覆取汗则发散荣卫以逐外邪即经曰辛甘发散为阳是以辛为主也若加龙骨牡蛎胶饴黄耆则补固中外以治虚劳即经曰劳者温之甘药调之是以温以甘为主也由此推之诸药之性味功能加减出入其妙无穷也
虚劳之人腰痛肾气虚而不行也少腹拘急小便不利膀胱气虚不化也主以八味肾气丸温补下焦肾与膀胱表里之气足而腰痛少腹拘急小便不利未有不愈者也

因虚劳而烦是虚烦也因虚烦而不得眠是虚烦不得眠也故主以酸枣仁汤专治虚烦烦去则得眠也

五劳所伤乆之令人极虚羸瘦腹中虚满不能饮食宜缓中补虚如前之建中等方也原其所伤之道不止过劳伤气房室伤精也即饮食伤胃饥过伤脾渴过伤肾忧思伤心罢极伤肝过言伤肺皆令人经络荣卫气伤是以劳热煎熬内有乾血故肌肤不润甲错如鳞也两目不荣黯黒不明也似此乾血之证非缓中补虚之剂所能治故主以大黄虫丸攻热下血俾瘀积去而虚劳可复也
虚劳诸不足者谓五劳诸虚百损也上条以热伤乾血为言此条以风气百疾立论热伤其上之血分则病肺痈热伤其下之血分则病乾血风中其外之气分则病肺痿风中其内之气分则病百疾主之以薯蓣丸散诸风邪补诸不足滋诸枯槁调诸荣卫故其药温润共剂补散同方也

热在上焦不咳不病肺痿也因热病咳则为肺痿肺热致痿之由非止一端或从汗出或从呕吐或从消渴小便数利或从便难又被快药下之重亡津液故令肺热乾痿也肺热乾痿则清肃之令不行水精四布失度脾气虽散精液上归于肺而肺不但不能自滋其乾亦不能内洒陈于藏腑外输精于皮毛也其精液留贮胸中得热煎熬变为涎沫侵肺作咳唾之不已故乾者自乾唾者自唾愈唾愈乾痿病成矣若口中辟辟乾燥不吐浊唾涎沫每咳即胸中隐隐而痛衇数而滑不数而虚则非肺痿乃为肺痈乆则痈成脓溃不唾涎沫而必咳唾脓血矣

此详申上条肺痿肺痈之衇也肺痿得之于热亡津液虚邪也故衇数而虚肺痈得之于热毒蓄结实邪也故衇数而实

病咳逆者何以知为肺痿肺痈也咳而不渴浊唾涎沫衇数而虚是以衇证知为肺痿也口中乾噪胸中隐痛衇数而实是以衇证知为肺痈也至于所以受病之由肺痿前已言之而肺痈则未尝言也故又取所以致热而病肺痿肺痈之由互为详悉发明也寸口肺衇也肺衇当浮涩而短今浮而数是以知浮则为风数则为热初病风热外搏皮毛则荣卫受邪故汗出而恶寒也末传风热内舍于肺则荣卫分病病肺痿者属风热伤于卫气气分有津液而无血津液为之浊故其为证咳而不吐脓血唾浊涎沫也病肺痈者属风热伤于荣血血分有血而无津液血为之凝蓄故其为证咳而不唾涎沫吐脓血如米粥也其发热汗出恶寒恶风咳而喘满咽燥不渴呼气不入吸气不出则为痿痈互相兼有必然之证也呼气不入吸气不出乃言其呼吸气促难出难入非竟不出入也始萌可救谓肺伤尚浅脓成则死谓肺已坏矣盖示人图治于蚤又特为肺痈而谆谆言之也

此承上条以明急治之义也肺痈者谓口中辟辟乾燥胸中隐隐作痛衇数实也而更加喘不得卧是邪壅肺甚急故以葶苈大枣泻肺汤大苦大寒峻泻肺邪恐稍迁延脓成则死矣

咳而胸满振寒衇数咽乾不渴时出浊唾腥臭乆乆吐脓如米粥者此为肺痈证也肺痈尚未成脓实邪也故以葶苈之剂泻之今已溃后虚邪也故以桔梗之苦甘草之甘解肺毒排痈脓也此治已成肺痈轻而不死者之法也

咳而不吐涎沫者肺燥咳也咳而吐涎沫者肺热痿也若似肺痿之吐涎沫而不咳者此为肺中有冷饮非为肺中成热痿也肺中冷则其人必不渴遗尿小便数头眩多涎唾所以然者以上焦阳虚不能约制下焦隂水下焦之水泛上而唾涎沫用甘草乾姜汤以温散肺之寒饮也如服汤已渴者属消渴谓始先不渴服温药即转渴者不但非肺中热亦非肺中冷乃胃中热也则不当以属肺中冷寒饮治之当以属胃中热消渴治之也

咳逆上气谓咳则气上冲逆也上条发明不咳而吐涎沫者非为肺痿是为肺冷也此条发明咳而不吐涎沫者亦非肺痿亦为肺冷也上条以不渴小便数多唾涎沫为肺中冷故以乾姜佐甘草是以温中为主也此条以气上逆喉中有水鷄声为肺经寒故以生姜佐麻黄是以散外为主也病同冷饮而有在外在内之别方同辛温而有主温主散之异也水鷄声者谓水与气相触之声在喉中连连不絶也

咳而上气咽喉有水鷄声而连连者是寒饮上逆也今咳而上气咽喉无水鷄声而不利者是火气上逆也不利者谓咽喉若有物相碍不爽利也主之以麦门冬汤止其火逆下其上气也

咳逆上气喉中有水鷄声者是寒饮冲肺射干麻黄汤证也咳逆上气咽喉不利者是火气冲肺麦门冬汤证也今咳逆上气惟时时唾浊痰涎多也但坐不得卧气逆甚也此痰气为病非寒饮亦非火气主之以皂荚丸者宣导其痰通达其气也佐枣膏之甘以药性慓悍缓其势也

上气谓咳逆上气也面浮肿谓面目浮肿也肩息谓喘也其衇浮大不治又加利尤甚谓衇证两虚已属不治又加利则上喘下利隂阳两脱衇证相反故曰尤甚也

咳而上气此为肺胀其证肩息而喘目突如脱之状今衇浮大则可知浮则为风大则为实故以越婢加半夏汤主之外踈皮毛内降气逆也

上气咳逆喘而躁急者属肺胀也乃风郁于外水逆于中之候也故曰欲作风水当发其汗故曰发汗则愈也

此承上条互详衇证以明其治也肺胀咳而上气烦躁而喘衇浮是外伤风寒内有水气主以小青龙汤发汗则愈加石膏者因多一烦躁证也
咳谓咳而不上气也衇浮者风寒病外也主之厚朴麻黄者以散外邪为主也衇沉者痰饮病里也主之泽漆汤以逐内饮为主也


按
由此推之凡邪所过之处无不痛也故中此气之人不止咽喉痛身痛甚至有心腹绞痛大满大胀通身络衇青紫暴出手足指甲色如靛叶口噤牙紧心中忙乱死在旦夕者若谓必从皮毛而入未有为病如是之速者也是必从口鼻而下入咽喉无疑况隂毒反去雄黄蜀椒必传写之譌故治是证者不必问其隂阳但刺其尺泽委中手中十指衇络暴出之处出血轻则用刮痧法随即服紫金锭或吐或下或汗出而愈者不少若吐泻不止厥逆冷汗衇微欲絶用炮附子炮川乌呉茱茰丁香生乾姜甘草虚者加人参救之亦多得生

弦小紧者之小字当是沉字则有可下之理弦紧者当是弦浮紧则有可发汗之理弦浮大者当是弦滑大则有可吐之理且不遗本文疟衇自弦之意

此言瘅疟其文脱简内经已详不复释温疟者其衇如平身无寒但热骨节疼烦时呕白虎加桂枝汤主之

此言温疟其文脱简内经已详不复释白虎加桂枝汤方

此言牝疟其文脱简内经已详不复释蜀漆散方

寸口衇浮而𦂳𦂳则为寒浮则为虚寒虚相搏邪在皮肤此五句与本条文义不属当在后条之首后条寸口衇迟而缓迟则为寒缓则为虚荣缓则为亡血衞缓则为中风邪气中经此六句亦与本条文义不属当在此条之首文气相属必是错简其中有浮者血虚一句必是衍文浮则为虚寒虚相搏二虚字当是风字是传写之譌

寸口衇迟而缓迟则为寒二迟字当是浮字寒字当是风字始得文义了然且迟缓二衇不能并见必是传写之譌

名曰断泄之泄字当是絶字始与下文相属必是传写之譌

温温当是嗢嗢

若肠鸣三字与上下文不属必是错简侠瘿之瘿字当是瘰字每经此证先劳后瘰先瘰后劳者有之从未见劳瘿先后病也必是传写之譌

隂寒精自出之寒字当是虚字是传写之譌
衇浮者里虚也当是衍文

此条亡血失精之下等句与上文义不属当另作一条在后

此节衇证不合必有脱简故不释衇沉小迟名脱气其人疾行则喘喝手足逆寒腹满甚则溏泄食不消化也

缓中补虚四字当在不能饮食之下必是传写之譌

肺痈之上当有肺痿二字不然本文论肺痿之义则无著落必是脱简衇微之三微字当是三浮字微字文气不属必是传写之譌

大逆上气之大字当是火字文义病药始属必是传写之譌

