注

古医方得人乃传非人勿言故扁鹊仓公皆称禁方不轻授人诚重之也后汉张机著伤寒杂病论始立衆方公之天下故建安以前苦于无方元丰而后虽有局方漫无指归不可为法今博集金匮千金外台诸书及王好古李杲刘完素朱震亨张从政薛已诸方之佳者采录成编然方论始于成无已近代则有吴琨李中梓柯琴汪昂诸家于医方虽各有发明但其间或有择焉未精语焉未详者复推其立方之意综其简要删䌓补阙归于明显名之曰删补名医方论以昭示来兹云

先身而生谓之先天后身而生谓之后天先天之气在肾是父母之所赋后天之气在脾是水谷之所化先天之气为气之体体主静故子在胞中赖母息以养生气则神藏而机静后天之气为气之用用主动故育形之后资水谷以奉生身则神发而运动天人合德二气互用故后天之气得先天之气则生生而不息先天之气得后天之气始化化而不穷也若夫起居不慎则伤肾肾伤则先天气虚矣饮食不节则伤脾脾伤则后天气虚矣补后天之气无如人参补先天之气无如附子此参附汤之所由立也视二藏虚之微甚参附量为君主二药相须用之得当则能瞬息化气于乌有之乡顷刻生阳于命门之内方之最神捷者也若表虚自汗以附子易黄耆名人参黄耆汤补气兼止汗失血隂亡以附子易生地名人参生地黄汤固气兼救隂寒湿厥汗以人参易白术名术附汤除湿兼温里阳虚厥汗以人参易黄耆名耆附汤补阳兼固表此皆参附汤之转换变化法也医者扩而充之不能尽述其妙

经云大气积于胸中则肺主之夫暑热伤肺肺伤则气亦伤矣故气短倦怠而喘咳也肺主皮毛肺伤则失其衞䕶故汗出也热伤元气气伤则不能生津故口渴也是方君人参以补气即所以补肺臣麦冬以清气即所以清肺佐五味以敛气即所以敛肺吴琨云一补一清一敛养气之道备矣名曰生衇以衇得气则充失气则弱李杲谓夏月服生衇饮加黄耆甘草名生衇保元汤令人气力涌出更加当归白芍名人参饮子治气虚喘咳吐血衇血亦虚火可补之例也

命名不曰归芎而曰佛手者谓此方治妇人胎前産后诸疾如佛手之神妙也当归川芎为血分之主药性温而味甘辛以温能和血甘能补血辛能散血也古人俱必以当归君川芎或一倍或再倍者盖以川芎辛窜捷于升散过则伤气故宼宗奭曰不可单服久服亦此义也然施之于气郁血凝无不奏效故用以佐当归而收血病之功使瘀去新生血各有所归也血既有所归则血安其部而诸血病愈矣至妊娠胎动胎伤下血非血壅胎伤即血乱妄下服此以探之血乱胎未动者血顺则痛止血壅胎未损者血行痛止则胎因之而安也已动已损者血得顺行则胎亦因之而顺下也横生倒生因用力太早或误服催生之药致气逆血乱亦用此以调之産后崩中金疮亡血昬冒亦用此以补之子死腹中腹痛欲死亦用此以逐之已上诸病皆血病而气不虚者也若夫气虚难産産后血脱唇面黄白少气烦乱动则昬冒若误与此反致立败则必倍加人参速固无形之气以救有形之血也至于交骨难开加龟版梳发下输隂道寒加姜桂热加黄耆汗加桂枝搐加荆穗又当以意消息加减可也

吐血之因有三曰劳伤曰努伤曰热伤劳伤以理损为主努伤以去瘀为主热伤以清热为主热伤阳络则吐衄热伤隂络则下血是汤治热伤也故用犀角清心去火之本生地凉血以生新血白芍敛血止血妄行丹皮破血以逐其瘀此方虽曰清火而实滋隂虽曰止血而实去瘀瘀去新生阴滋火熄可为探本穷源之法也若心火独盛则加黄芩黄连以泻热血瘀胸痛则加大黄桃仁以逐瘀也

寤而汗出曰自汗寐而汗出曰盗汗隂盛则阳虚不能外固故自汗阳盛则隂虚不能中守故盗汗若隂阳平和之人衞气昼则行阳而寤夜则行隂而寐隂阳既济病安从来惟隂虚有火之人寐则衞气行隂隂虚不能济阳阳火因盛而争于隂故隂液失守外走而汗出寤则衞气复行出于表隂得以静故汗止矣用当归以养液二地以滋隂令隂液得其养也用黄芩泻上焦火黄连泻中焦火黄蘖泻下焦火令三火得其平也又于诸寒药中加黄耆庸者不知以为赘品且谓阳盛者不宜抑知其妙义正在于斯耶盖阳争于隂汗出荣虚则衞亦随之而虚故倍加黄耆者一以完已虚之表一以固未定之隂经曰隂平阳秘精神乃治此之谓与

此汤乃李杲以黄耆建中汤减饴糖合四物之方也黄耆建中治虚劳不足是从脾胃中化生血气此则直补隂血兼之温养阳气所以减饴糖之甘加纯隂之品名曰双和也地骨皮饮其意在凉血热故佐二皮以清之圣愈汤其意在救血脱故佐参耆以补之双和饮其意在温养血气故佐耆桂炙草以温之经曰形不足者温之以气是也人参养荣汤


按
若病兼别因则又当随机应变于独参汤中或加熟附补阳而回厥逆或加生地凉隂而止吐衄或加黄耆固表之汗或加当归救血之脱或加姜汁以除呕吐或加童便以止隂烦或加茯苓令水化津生治消渴泄泻或加黄连折火逆冲上治噤口毒痢是乃相得相须以有成亦何害其为独哉如薛已治中风加人参两许于三生饮中以驾驭其邪此眞善用独参者矣

元气者太虚之气也人得之则藏乎肾为先天之气即所谓生气之原肾间动气者是也生化于脾为后天之气即所谓水谷入胃其精气行于衇中之荣气其悍气行于衇外之衞气者是也若夫合先后而言即大气之积于胸中司呼吸通内外周流一身顷刻无间之宗气者是也总之诸气随所在而得名实一元气也保元者保守此元气之谓是方用黄耆保在外一切之气甘草保在中一切之气人参保上中下内外一切之气诸气治而元气足矣然此汤补后天水谷之气则有馀生先天命门之气则不足加肉桂以鼓肾间动气斯为备耳

本方加陈皮名五味异功散治气虚而兼气滞者再加半夏名六君子汤治气虚而兼痰饮者再加砂仁藿香名香砂六君子汤治气虚而兼呕吐者此皆补中有消导之意也

朱震亨云主秘藏者肾也司踈泄者肝也二藏有相火而其系上属于心心君火也为物所感则易于动心动则相火翕然随之虽不交㑹精亦暗流而渗漏矣所以圣人祗是敎人收心养性其㫖深矣震亨此论至当其平生精力在补隂以制相火深得内经天以阳生隂长地以阳杀隂藏之㫖近世医者惟知阳生不知隂亦能生惟知隂杀不知阳亦能杀经虽每每指出阳脱隂脱阳絶隂絶皆令人死奈志迷偏见者不回也即此一证老年之人心有所动而相火衰不能翕然随之虽有所梦而无所遗由此可知震亨用黄蘖一味少佐冰片名清心丸独泻相火而治中年相火盛梦遗心悸者屡用屡效也

