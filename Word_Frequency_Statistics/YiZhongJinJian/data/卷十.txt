注

伤寒新愈起居作劳因而复病谓之劳复强食糓食因而复病谓之食复男女交接复而自病谓之房劳复男女交接相易为病谓之阴阳易谓男传不病之女女传不病之男有如交易也盖因其人新差馀邪伏于藏府未经悉解故犯之輙复也学者于临证时审其衇证而详辨之则施治自无误矣

大病差后谓伤寒病新差后也劳复者谓起居作劳复病非房劳复也宜枳实栀子豉汤主之温覆令微似汗自愈不取其涌者以热不在胸而在经也若因过食复病者谓之食复以有宿食也宜枳实栀子豉汤加大黄下之

此承上条详言证衇以别其治也伤寒差已后更复发热者虽有劳复食复之别然湏分或宜和或宜汗或宜下之不同如衇浮有表当以汗解者用枳实栀子豉汤汗之衇沉有里者当以下解者用枳实栀子豉加大黄汤下之若无表里证当和解之者用小柴胡汤和之对证施治斯为合法
伤寒病差后从腰以下肿者是有水气也宜牡蛎泽泻散峻逐水气恐缓则水盛必上犯阳部也
大病差后喜唾久不了了者胃中虚寒不能运化津液聚而成唾故唾日久无已时也宜理中丸以温补其胃自可已也

伤寒解后虚羸寒伤形也少气热伤气也气逆欲吐馀邪挟饮犯胃也故宜竹叶石膏汤益虚清热以降逆气也

病人衇已解谓病衇悉解也惟日西微烦者以病新差强食谷蚤胃气尚弱不能消谷故令微烦不湏药也损糓自愈

伤寒新愈之后男女不谨偶犯馀事发热复病者谓之房劳复男以六味地黄汤主之女以四物汤主之随证加减治之可也若犯馀事男病传女女病传男相易为病谓之阴阳易其证身重少气少腹急痛牵引阴中膝胫拘急或热气冲胸头重不欲举眼中生花等证皆馀毒乘虚传易也当以烧裩散主之


按
差后男女交合而病者若无隂阳易证而有表证则不可从隂阳易治当从房事后犯风寒治汗吐下法皆不可轻用即有应汗应吐之证汗则以补中益气汤加麻桂微汗之厥者加炮附子吐则以补中益气汤加淡豆豉探吐之适可即止总当识此为新病之后也

