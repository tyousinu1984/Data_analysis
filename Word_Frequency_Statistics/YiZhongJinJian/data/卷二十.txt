注
奔豚者肾病也以其病従少腹上冲咽喉有如豚窜奔突之状故名之也发作则肾气上乗于心而欲死作已则气衰复还于肾而止故其病虽有微甚不同然必皆従惊恐得之盖惊伤心恐伤肾两藏交病也水能胜火肾上凌心故治法宜泻肾而补心也

此条与伤寒论同伤寒论中无发汗后三字而有太阳伤寒者加温针必惊也十一字当従伤寒论为是葢明所以致惊之由非一端即寒侵针处亦能为是病也夫太阳伤寒者加温针必惊也谓病伤寒之人卒然加以温针其心必惊非谓温针之后必生惊病也烧针即温针也烧针取汗亦汗法也针䖏宜当避寒若不知谨外被寒袭火郁衇中血不流行所以有结核肿赤之患也夫温针取汗其法亦为迅烈矣既针而荣不奉行作觧必其人素寒隂盛也故虽有温针之火但发核赤又被寒侵故不但不解反召隂邪而加针之时心既惊虚所以肾水隂邪得上凌心阳而发奔豚也奔豚者肾水隂邪之气従少腹上冲于心若豚之奔也先灸核上各一壮者外祛其寒邪继与桂枝加桂汤者内伐其肾邪也

奔豚气上冲咽喉发作欲死是奔豚之甚者也气上冲胸腹痛往来寒热是奔豚之微者也甚者以桂枝加桂汤従肾逐隂降逆也微者以奔豚汤従心调血散逆也

发汗后心下悸者心阳虚本经自病也脐下悸者肾邪乗虚上干心病也奔豚者脐下气动而上冲也欲作奔豚者有似奔豚之状而将作未作也茯苓桂枝甘草大枣汤所以补火土而伐水邪也上条发明外感寒邪能病奔豚此条更申明内有水气亦能病奔豚也

衇太过则病不及亦病故衇当取太过不及而候病也阳微寸口衇微也阳得隂衇为阳不及上焦阳虚也隂弦尺中衇弦也隂得隂衇为隂太过下焦隂实也凡隂实之邪皆得以上乗阳虚之胸所以病胸痹心痛胸痹之病轻者即今之胸满重者即今之胸痛也

平人无病之人也无寒热无表邪也平人无故而有短气不足以息之证不可责其虚也此必邪在胸中痹而不通阻碍呼吸当责其实也

寸口衇沉而迟沉则为里气滞迟则为藏内寒主上焦藏寒气滞也闗上小𦂳而疾小为阳虚𦂳疾寒痛是主中焦气急寒痛也胸背者心肺之宫城也阳气一虚诸寒隂邪得以乗之则胸背之气痹而不通轻者病满重者病痛理之必然也喘息咳唾短气证之必有也主之以栝蒌薤白白酒汤者用辛以开胸痹用温以行阳气也

上条胸痹胸背痛尚能卧以痛微而气不逆也此条心痛彻背不得卧是痛甚而气上逆也故仍用前方大加半夏以降逆也

上条心痛彻背尚有休止之时故以栝蒌薤白白酒加半夏汤平剂治之此条心痛彻背背痛彻心是连连痛而不休则为隂寒邪甚浸浸乎阳光欲熄非薤白白酒之所能治也故以乌头赤石脂圆主之方中乌附椒姜一𣲖大辛大热别无他顾峻逐隂邪而已

缓急者谓胸痹痛而时缓时急也当审其缓急而施治若缓而不急者以栝蒌薤白白酒汤主之今时缓时急故以薏苡附子散急通痹气以迅扫隂邪也

胸痹胸中急痛胸痹之重者也胸中气塞胸痹之轻者也胸为气海一有其隙若阳邪干之则化火火性气开不病痹也若隂邪干之则化水水性气阖故令胸中气塞短气不足以息而为胸痹也水盛气者则息促主以茯苓杏仁甘草汤以利其水水利则气顺矣气盛水者则痞塞主以橘皮枳实生姜汤以开其气气开则痹通矣

心中即心下也胸痹病心下痞气闷而不通者虚也若不在心下而气结在胸胸满连脇下气逆撞心者实也实者用枳实薤白桂枝汤主之倍用枳朴者是以破气降逆为主也虚者用人参汤主之即理中汤是以温中补气为主也由此可知痛有补法塞因塞用之义也

心中痞即上条心中痞气也诸逆诸气上逆也上条之逆不过撞心而不痛此条之逆则心悬而空痛如空中悬物动摇而痛也用桂枝生姜枳实汤通阳气破逆气痛止痞开矣

趺阳胃衇也当缓而和今见弦衇是肝衇也肝衇见于脾部是木盛土虚也法当腹满今不腹满者肝衇微弦不盛而脾不虚故脾未受病也肝自郁则失其条达之性必夲经自病故便难两胠痛也然非肝火实病此乃虚寒従下上也当以温药服之

此承上条互详其证以明其治也腹满便难脾实病也今腹满而不便难脾虚病也且腹满有时而减有时复如不满乃虚寒也当与温药主之以厚朴生姜甘草半夏人参汤消满散寒缓中降逆补虚乃治虚满之法也

腹满时减时满虚满也腹满常常而满实满也腹满不减减不足言谓腹满不减虽减不过稍减不足言减也虚满当温实满当下故宜大承气汤下之此治实满之法也

前条腹满以时减时不减别虚实此条腹满以痛不痛辨有馀不足也腹满按之不痛为虚虚者脾虚也可温之则当与厚朴生姜甘草半夏人参汤也按而痛者为实实者胃实也可下之当与大承气汤胃实者舌胎必黄若未下者下之黄胎自去也

病者面色痿黄若口燥而渇者热实也今痿黄口燥不渇寒实也寒实者当不下利若下利是寒虚也今下利不止乃寒虚胃气下脱故死也

此承上条寒实证误以寒药下之之义也瘦人形气虚弱难御外邪若绕脐痛必有风冷伤胃致令糓气不行也绕脐疼痛虽属实邪但因风冷则为寒实医者当温而行之今反以寒药下之其风冷之邪若上虚则气上冲中虚则痞结心下理必然也

此详申首条两胠疼痛属寒之义也寸口衇弦即首条之弦也脇下拘急而痛即首条之两胠疼痛也何以知其为寒也然必其人有阳虚啬啬恶寒之证始为肝寒而痛也即有腹满亦当温之可也
中寒家谓素有中寒病之人也前以时减辨腹满之中寒又以恶寒辨脇痛之中寒此以喜欠清涕出而辨心胸之中寒也欠者呵欠也夫人欲睡喜欠者隂引阳入也睡觉喜欠者阳引隂出也今中寒喜欠者是隂盛引阳也年老之人清涕出者是阳虚也遇寒之人清涕出者是寒盛也今中寒而清涕出者是阳气虚寒也若发热色和者非为中寒也乃为外寒所搏虽有清涕出亦因善嚏而出也

腹中切痛寒也腹中雷鸣气也腹中寒气故雷鸣切痛而胸脇逆满者肠胃之外寒气为之也腹痛雷鸣呕吐者肠胃之中寒气为之也主之以附子粳米汤胜寒气和内外此治腹中寒之法也附子粳米汤方

心胸中大寒痛谓腹中上连心胸大痛也而名大寒痛者以有厥逆衇伏等大寒证之意也呕逆不能饮食者是寒甚拒格于中也上冲皮起出见头足者是寒甚聚结于外也上下痛不可触近是内而蔵腑外而经络痛之甚亦由寒之甚也主之以大建中汤蜀椒乾姜大散寒邪人参胶饴大建中虚服后温覆令有㣲汗则寒去而痛止此治心胸中寒之法也

腹满而痛下利者用理中汤所以温其中也腹满而痛便闭者用厚朴三物汤所以开其下也

衇𦂳大而遅者必心下坚鞕乃寒实也当下其寒衇大而𦂳者阳中有隂也大者阳实𦂳者隂实也故可下之

腹满而痛脾实邪也脇下满痛肝实邪也发热若衇数大胃热实邪也今衇𦂳弦脾寒实邪也当以温药下之故以大黄附子汤下其寒实方中佐细辛者以散其肝邪此下肝脾寒实之法也

病腹满里证也发热里热也然十日衇浮而数表热亦未已也饮食如故胃热能消糓也因胃热里实表热发热故用厚朴七物汤表里均觧腹满发热两除也此桂枝汤小承气汤之复方也

按之心下满痛有潮热者此为表里俱实当下之宜大柴胡汤两觧之此二治皆下实满之法也大柴胡汤方

疝病犯寒即发故谓之寒疝也其病发则绕脐少腹急痛恶寒汗出手足厥冷不欲饮食衇弦而𦂳主急主痛此寒疝应有之证衇也主之乌头煎者是专以破邪治标为急虚实在所不论故曰强人服七合弱人服五合也

寒疝腹中痛及脇痛里急衇见沉𦂳较之绕脐苦痛轻矣且无恶寒汗出手足厥冷故不用乌头煎之大温大散而用当归生姜羊肉汤养正为本散寒为次此治寒疝之和剂也服乌头煎病势退者亦当与之

寒疝腹中痛逆冷手足不仁身体疼痛此疝之寒重者也灸刺诸药不能取效则急以乌头煎加桂枝汤五合以觧内外之盛寒也

宿食病即今之伤食病也谓食隔宿不化也人病腹满而痛何以别之为宿食也寸口衇浮而大按之反涩谓按且大且涩且有力也闗上尺中亦然大涩有力为实而不利故知有宿食也当下之宜大承气汤

腹满而痛衇数而滑者实也此有宿食故当下之
初下利不欲食者是伤食恶食不欲食也久下利不欲食者是伤脾不䏻食也今初下利即不欲食以有宿食故也当下之宜大承气汤无疑矣
胃有三脘宿食在上脘者隔间痛而吐可吐不可下也在中脘者心中痛而吐或痛不吐可吐可下也在下脘者脐上痛而不吐不可吐可下也今食在上脘故当以𤓰蒂散吐之也

转索无常𦂳衇之状也若浮𦂳伤寒沉𦂳冷痛冷犯胃脘榖气不行故曰有宿食也

肺主气外合皮毛肺中风邪风伤气则津结不行故口燥风伤肺则气逆上壅故喘咳头运而身重者气伤而力乏也冒风而肿胀者皮伤风水也
肺中寒邪胸中之阳气不治则津液聚而不行故吐浊涎如涕也

肺中风寒之邪衇若见浮之极虚按之弱如葱叶之空下无根者乃肺藏之死衇也以下五藏俱言浮者是明外中之邪应得之衇也

肝主风外合于筋肝中风邪风胜则动故头目瞤动也两脇肝之部肝受病故两脇痛也风伤筋故行常伛偻也肝苦急欲甘缓之故令人嗜甘也
肝性条达气行于胸侧肝中寒邪故有气抑不伸喜太息气滞不行痛不得转侧也食则吐亦寒邪上逆也

肝中风寒之邪若衇见浮之极弱按之不弦是失其肝之本衇也今按之如索不来曲如蛇行而去夫索曲蛇行去而不来非皆肝藏之死衇乎
肝着者为肝气着而不行致胸痞塞不快也故其人常欲按摩其胸以疏通其气也其先未曾痞塞苦时但欲饮热者乃寒气为病也

其人苦病心如啖蒜状谓辛辣刺心之状也剧者心痛彻背背痛彻心谓心背相应而痛也譬如蛊注谓似虫之往来不已而痛也此皆心中寒邪之证若其衇浮是心得本衇为寒邪上越之候故自吐则邪去乃愈也

心伤者谓心伤病之人也因其人劳倦则扰其心心之阳盛于上故头面赤也上盛则下虚故下重而无力也心中痛自烦发热当脐跳其衇沉肾乗心伤之所致也

邪哭谓心伤之人无故而哭也邪哭则使人魂魄不安心之血气少也血气少而心虚则令人畏合目欲眠则梦逺行此是精神离散魂魄妄行也心之血隂也隂过衰则阳盛阳盛则为病狂也心之气阳也阳过衰则隂盛隂盛则病癫也

心中风寒之邪若衇见浮之极实如丸豆之状按之益劲躁疾乱动者乃心藏之死衇也

脾中风邪翕翕发热中风之本证也形如醉人亦风热攘乱于中应有之证也腹中不快而烦身体懈惰而重皮目瞤瞤动而气短皆脾经证也
脾中风寒之邪若衇见浮之大坚失其和缓按之状如覆杯高章明洁有力如摇乃脾藏之死衇也
趺阳胃衇也若衇涩而不浮脾隂虚也则胃气亦不强不堪下矣今衇浮而涩胃阳实也则为胃气强脾隂亦虚也脾隂虚不能为胃上输精气水独下行故小便数也胃气强约束其脾不化津液故大便难也以麻仁丸主之养液润燥清热通幽不敢恣行承气者盖因衇涩终是虚邪也

肾着者谓肾为寒湿所伤着而不行之为病也肾受寒湿故体重腰冷如坐水中虽形如水肿之状反不渇而小便自利非水也乃湿也饮食如故以病属下焦肾而不属中焦脾故也询其所以得之之由身劳汗出衣里冷湿久久伤之也是以腰下冷痛寒胜也腹重湿胜也如带五千钱形容重着之甚也以甘姜苓术汤补土以制水散寒以渗湿也

肾中风寒之邪若见浮之极坚按之乱动有如转丸及下入尺中通然乱动皆肾死真藏之衇也
三焦竭部者谓三焦因虚竭而不各归其部不相为用也上焦受气于中焦下焦生气于中焦互相为用则为和也若中焦虚竭不能消化水榖糓气不受则上焦不相为用而失和也失和则榖气郁而不宣故善噫也下焦虚竭不䏻供升生之气于中焦则失和也失和则肾气独沉自不能禁故前遗溺而后失便也不湏治久则愈在善噫可也若遗溺失便未有不治䏻愈者恐是错简

热在上焦者萹中所谓肺痿吐涎沫也热在中焦者篇中所谓腹满坚痛也热在下焦者篇中所谓小便淋沥也其外大肠有寒者多清澈鹜溏即下利溏泻也有热者便稠粘肠垢即下利脓血也小肠有寒者下重便血即结隂便血也有热者热流于大肠蓄于肛门必病痔也

病有积有聚有漀气当别之也积者藏病无时不有不移其处也聚者腑病发作有时展转痛移也为可治谓腑病易治也漀气者饮积脇下痛也按之则止不按复痛以水气得按暂散故痛暂止也此即其证而言之然诸积大法尤当以诊候之也衇来沉伏附骨而细者乃诸积之证也若见两寸积在胸中也微出近鱼际积在喉中也两闗积在脐傍也上闗近寸积在心下也微下近尺积在少腹也尺中积在气冲也衇出左积在左衇出右积在右衇两出谓左右俱见积在中央也各以其部之处而诊积之所在也

寸口通指三部也衇动而弱主惊悸病也动即为惊以惊为外触而动也弱即为悸以悸为内生而怯也

浮衇主阳主表若目睛清洁主阳表病也目睛晕黄主血衇病也葢以诸衇络于目而血热则赤血瘀则黄今目睛黄晕知其衄未止也若黄晕去目睛慧了知其衄已止故曰衄今止也

衄血阳络伤也下血隂络伤也太阳主外春夏主外故従春至夏衄血属太阳也阳明主内秋冬主内故従秋至冬衄血属阳明也

衄该吐血而言也衄血吐血之家隂已亾矣若发其汗汗出液竭诸衇失养则额角上陷中之衇为热所灼𦂳且急也目直视目瞪不转睛也不能眴目睫不合也亦为热灼其衇引缩使然也不得眠阳气不能行于隂也凡此之病皆阳盛隂微之危证故衄家慎不可汗也

赤色血色也面无血色谓面白之人纯白而无赤面黄之人纯黄而不红也人有恐怖则面色脱白其状惊骇人有愧心乍白乍红其状惶怯今无故而面无血色则可知非惊愧致气乱血散也且无寒热病又可知非虚损不生血少血也既非血散又非血少当询之病人必有失血之故诊之于衇必有吐衄下血之因衄吐属阳故衇见浮弦按之必芤荣血空也下血属隂衇见沉弱按之欲絶荣气微也且衇色如斯而证兼烦咳是病在心肺故必吐血也

吐血咳逆肺大伤也上气肺无降也衇数有热火烁肺金也不得卧者阳不入隂故曰死也

酒性大热溃衇伤经极饮过度必致咳𠻳吐血也
凡失血之后血气未复为亾血也皆不可发汗失血之初固属阳热亡血之后热随血去热虽消而气逐血虚阳亦㣲矣若发其汗则阳气衰微力不能支故身寒噤栗而振振耸动也发隂虚之汗汗出则亡隂即发吐衄之汗也故见不得眴不得眠亡隂之病也发阳虚之汗汗出则亡阳即发亡血之汗也故见寒栗而振亡阳之病也

吐血之病热伤阳络当清其热劳伤阳络当理其损今以栢叶汤温散之品而治吐血不止者则必是热伏隂分用此宣发使热行阳分血不为热所廹则自止矣

心气有馀热盛也热盛而伤阳络廹血妄行为吐为衄故以大黄黄连黄芩大苦大寒直泻三焦之热热去而吐衄自止矣

表实无汗胸满而喘者风寒之胸满也里实便涩胸满烦热者热壅之胸满也面目浮肿胸满喘不得卧者停饮之胸满也呼吸不快胸满太息而稍寛者气滞之胸满也今病人无寒热他病惟胸满唇痿舌青口燥潄水不欲咽乃瘀血之胸满也唇舌血华之处也血病不荣故痿瘁色变也热在血分故口燥潄水不欲咽也衇微大来迟隂凝之证则当腹满今腹不满询之其人言我满在胸不在腹也与上如是之证推之为有瘀血也

此承上文互详证衇以明其治也如热状即所谓心烦胸满口乾燥渇之热证也其人当得数大之阳衇今反见沉伏之隂衇是为热伏于隂乃瘀血也血瘀者当下之宜桃核承气抵当汤丸之类也
先便后血此逺血也谓血在胃也即古之所谓结隂今之所谓便血也先血后便此近血也谓血在肠也即古之所谓肠澼为痔下血今之所谓蔵毒肠风下血也一用黄土汤以治结隂之血従温也一用赤小豆当归散以治蔵毒之血従清也
详见伤寒辨衇篇内不复释


按
篇中祗有奔豚一证而吐脓惊怖火邪皆简脱必有缺文

此篇无治虚寒腹满之方当与温药之下当有宜厚朴生姜甘草半夏人参汤主之十四字必是脱简閲伤寒论太隂篇自知

躁而不渇当是燥而不渴文始通顺胸中寒实当是胃中寒实若是胸中寒实如何曰下利不止者死皆是传写之譌

此条之文之方必有简脱难以为后世法不释赤丸方

其衇数而●乃弦状如弓弦按之不移衇弦数者之十九字当是衍文阅伤寒论辩衇法自知当下其寒之四字当在必心下坚之下文义始属
脇下偏痛之偏字当是满字必是传写之譌
按之心下满痛之下当有有潮热之三字若无此三字则不当与大柴胡汤是必传写之遗

此条衇重出下条有证无衇其衇沉𦂳者之五字当在下条里急之下然衇弦而𦂳是劲急之甚当属寒疝之重者其白汗之白字当是自字下条其衇沉𦂳是里痛之衇当属寒疝之轻者必是传写之譌

脇痛里急之下当有上条其衇沈𦂳四字

抵当二字衍文也

尺中亦微而涩之微字当按伤寒论作大字是
身运而重当是头运而身重冒而肿胀当是冒风而肿胀始与文义相合此必传写之譌可知

两臂不举舌本燥二句而汗出三字文义不属必是错简不释

旋覆花汤主之六字与肝着之病不合当是衍文
翕翕发热中风之本证也不能起心中饥食即呕吐文义不属必是错简不释

其衇弦之弦字当是沉字沉为肾衇文义相属必是传写之譌

隂气衰者为癫之癫字当是狂字阳气衰者为狂之狂字当是癫字内经曰重隂者癫重阳者狂必是传写之譌

脾缺中寒之文必是简脱
此条当在腹满篇中便难之下必是错简在此
肾缺中风中寒二条必是简脱
衇沉当是衇浮衇浮当是衇沉文义始属必传写之譌

心气不足二字当是有馀二字若是不足如何用此方治之必是传写之譌

此方是治火逆惊狂者与首条之衇动惊病不合必是错简

此方是治寒水心下悸者与首条之衇弱悸病不合必是错简

