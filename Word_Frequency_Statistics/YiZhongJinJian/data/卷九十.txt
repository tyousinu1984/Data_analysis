今之正骨科即古跌打损伤之证也专从血论湏先辨或有瘀血停积或为亡血过多然后施以内治之法庶不有误也夫皮不破而内损者多有瘀血破肉伤䐃每致亡血过多二者治法不同有瘀血者宜攻利之亡血者宜补而行之但出血不多亦无瘀血者以外治之法治之更察其所伤上下轻重浅深之异经络气血多少之殊必先逐去瘀血和荣止痛然后调养气血自无不效若夫损伤杂证论中不及偹载者俱分门晰类详列于后学者宜尽心焉

凡跌打损伤坠堕之证恶血留内则不分何经皆以肝为主盖肝主血也故败血凝滞从其所属必归于肝其痛多在脇肋小腹者皆肝经之道路也若壅肿痛甚或发热自汗皆宜斟酌虚实然后用调血行经之药王好古云登高坠下撞打等伤心腹胸中停积瘀血不散者则以上中下三焦分别部位以施药饵瘀在上部者宜犀角地黄汤瘀在中部者宜桃仁承气汤瘀在下部者宜抵当汤之类湏于所用汤中加童便好酒同煎服之虚人不可下者宜四物汤加穿山甲若瘀血已去则以复元通气散加当归调之内经云形伤作痛气伤作肿又云先肿而后痛者形伤气也先痛而后肿者气伤形也凡打扑闪错或恼怒气滞血凝作痛及元气素弱或因呌号血气损伤或过服克伐之剂或外敷寒凉之药致气血凝结者俱宜用活血顺气之剂后列诸方以偹选用

伤损之证或患处或诸窍出血者此肝火炽盛血热错经而妄行也用加味逍遥散清热养血若中气虚弱血无所附而妄行用加味四君子汤补中益气汤或元气内脱不能摄血用独参汤加炮姜以回阳如不应急加附子如血藴于内而呕血者用四物汤加柴胡黄芩凡伤损而犯劳碌或怒气肚腹胀闷或过服寒毒等药致伤阳络者则为吐血衄血便血尿血伤于阴络者则为血积血块肌肉青黑此皆脏腑亏损经隧失职急补脾肺二脏自愈矣

伤损瘀血泛注之证乃跌仆血滞所致盖气流而注血注而凝或注于四肢关节或留于胸腹腰臋或漫肿或结块初起皆属肝脾郁火急用葱熨法内服小柴胡汤以清肝火次用八珍汤以壮脾胃或益气养荣汤久服自然收功若日久溃破而气血虚者宜十全大补汤若溃而寒邪凝滞不敛者宜豆豉饼祛散之此证若不补气血不慎起居不戒七情或用寒凉克伐俱属不治小柴胡汤

伤损之证肿痛者乃瘀血凝结作痛也若胀而重坠色或青黑甚则发热作渴汗出者乃经络壅滞阴血受伤也宜先刺去恶血以通壅塞后用四物汤以调之四物汤方见伤损出血

伤损之证血虚作痛者其证则发热作渴烦闷头晕日晡益甚此阴虚内热之证宜八珍汤加丹皮麦冬五味子肉桂骨碎补治之

伤损呕吐黑血者始因打扑伤损败血流入胃脘色黑如豆汁从呕吐而出也形气实者用百合散形气虚者加味芎藭汤

伤损之证发热者若因出血过多衇洪大而虚重按之全无者此血虚发热也用当归补血汤衇若沉微按之软弱者此阴盛发热也宜用四君子汤加炮姜附子若发热烦躁肉瞤筋惕者此亡血也宜用圣愈汤如发热汗出不止者此血脱也宜用独参汤血脱之证其衇实者难治细小者易治

伤损之证肌肉作痛者乃荣卫气滞所致宜用复元通气散筋骨间作痛者肝肾之气伤也用六味地黄丸六味地黄丸

伤损之证骨伤作痛者乃伤之轻者也若伤重则或折或碎湏用手法调治之其法已详列前篇此乃磕硼微伤骨间作痛肉色不变宜外用葱熨法内服没药丸日间服地黄丸自愈矣

伤损之证胸腹痛闷者多因跳跃捶胸闪挫举重劳役恚怒所致其胸腹喜手摸者肝火伤脾也用四君子汤加柴胡山栀如畏手摸者肝经血滞也用四物汤加柴胡山栀桃仁红花若胸脇闷痛发热晡热肝经血伤也用加味逍遥散若胸脇闷痛饮食少思肝脾气伤也用四君子汤加芎归柴栀丹皮若胸腹胀满饮食少思肝脾气滞也用六君子汤加柴胡芎归若胸腹不利食少无寐脾气鬰结也用加味归脾汤若痰气不利脾肺气滞也用二陈汤加白术芎归山栀天麻钓藤鈎如因过用风热之药致肝血受伤肝火益甚或饮糖酒则肾水益虚脾火益炽若用大黄芍药内伤阴络反致下血少壮者必成痼疾老弱者多致不起

伤损脇肋胀痛之证如大便通和喘咳吐痰者肝火侮肺也用小柴胡汤加青皮山栀清之若胸腹胀痛大便不通喘咳吐血者乃瘀血停滞也用当归导滞散通之内经云肝藏血脾统血盖肝属木木胜侮土其脾气必虚宜先清肝养血则瘀血不致凝滞次壮脾胃则气血充盛若行克伐则虚者益虚滞者益滞祸不旋踵矣当归导滞散

伤损腹痛之证如大便不通按之痛甚者瘀血在内也用加味承气汤下之既下而痛不止按之仍痛瘀血未尽也用加味四物汤补而行之若腹痛按之反不痛者血气伤也用四物汤加参耆白术补而和之若下而胸脇反痛肝血伤也用四君子汤加芎归补之既下而发热隂血伤也用四物汤加参术补之既下而恶寒阳气伤也用十全大补汤补之既下而恶寒发热者气血伤也用八珍汤补之下而欲呕者胃气伤也用六君子汤加当归补之下而泄㵼者脾肾伤也用六君子汤加肉果补骨脂补之若下后手足俱冷昏愦出汗阳气虚寒也急用参附汤若吐㵼而手足俱冷指甲青者脾肾虚寒之甚也急用大剂参附汤口噤手撒遗尿痰盛唇青体冷者虚极之坏证也急用大剂参附汤多有得生者加味承气汤

伤损而少腹引隂茎作痛者乃瘀血不行兼肝经郁火所致宜用小柴胡汤加大黄黄连山栀服之待痛势已定再用养血之剂自无不愈矣此病若误认为寒证而投以热药重则必危轻则损目治者宜慎之

伤损腰痛脊痛之证或因坠堕或因打扑瘀血留于太阳经中所致宜地龙散治之

伤损之证头目眩晕有因服克伐之剂太过中气受伤以致眩晕者有因亡血过多以致眩晕者如兼腹胀呕吐宜用六君子汤兼发热作渴不思饮食者宜十全大补汤

伤损之证烦躁而靣赤口乾作渴衇洪大按之如无者宜用当归补血汤如烦躁自汗头晕宜用独参汤如烦躁不寐宜用加味归脾汤如烦躁脇痛宜用柴胡四物汤如亡血过多烦躁者宜用圣愈汤

伤损之证而喘咳者若因出血过多靣黑胸胀胸膈痛而发喘者乃气虚血乘于肺也急用二味参蘓饮缓则难救若咳血衄血而喘者乃气逆血藴于肺也只宜活血行气不可用下法宜十味参蘓饮治之

伤损昏愦乃伤之至重以致昏愦不知人事宜急灌以独参汤虽内有瘀血断不可下急用花蕋石散内化之盖恐下之因㵼而亡阴也若元气虚甚者尤不可下亦用前散以化之凡瘀血在内大便不通用大黄朴消血凝而不下者湏用木香肉桂二三钱以热酒调灌服之血下乃生怯弱之人用消黄而必加木香肉桂同煎者乃假其热以行其寒也

伤损作渴若因亡血过多者用四物汤加人参白术如不应用人参黄耆以补气当归熟地以补血或用八珍汤若因胃热伤津液者用竹叶黄耆汤如胃虚津液不足用补中益气汤如胃火炽盛用竹叶石膏汤若烦热作渴小便淋涩乃肾经虚热非地黄丸不能救

伤损之证大便秘结若因大肠血虚火炽者用四物汤送润肠丸或以猪胆汁导之若肾虚火燥者用六味地黄丸若肠胃气虚用补中益气汤若大便秘结里实气壮腹痛坚硬者用玉烛散

伤损之证外挟表邪者其衇必浮紧证则发热体痛形气实者宜疎风败毒散形气虚者宜加味交加散或羌活乳香汤以散之