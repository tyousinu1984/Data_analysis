注

霍乱者因风寒暑热饮食生冷之邪杂揉交病于中正不能堪一任邪之挥霍撩乱故令三焦混淆清浊相干乱于肠胃也表甚则有头痛身痛发热恶寒之证里甚则有呕吐泻利腹中大痛之证寒甚则转筋厥逆冷汗暑甚则大渴引饮不已病既不同治亦各异惟在详审其因分而疗之庶卒然之顷不致有误矣

问曰病有霍乱者其状何似答曰卒然呕吐㵼利者是名霍乱也

此承上条以详出其证也头痛身疼发热恶寒在表之风寒暑热为病也呕吐㵼利在里之饮食生冷为病也具此证者名曰霍乱若自呕吐已又㵼利止仍有头痛身疼恶寒更复发热是里解而表不解也宜用藿香正气汤或香薷饮散而和之可也若不头痛身疼恶寒吐㵼汗出发热渴而引饮是表解而里未解也宜辰砂六一散或白虎加人参汤补而清之可也

此承上条辨发热头痛身疼恶寒吐利等证为类伤寒之义也若有前证而衇浮紧是伤寒也今衇微涩本是霍乱也然霍乱初病卽有吐利伤寒吐利却在四五日后邪传入阴经之时始吐利也此本是霍乱之即呕吐为下利故不可作伤寒治之俟之自止也若止后似欲大便而去空气仍不大便此属阳明也然属阳明者大便必鞕虽大便鞕乃伤津液之鞕未可下也当俟至十三日经尽胃和津回便利自可愈矣若过十三日大便不利为之过经不解下之可也

此申上条下利后便必鞕之义也凡下利后肠胃空虚津液匮乏当大便鞕鞕则能食者是为胃气复至十三日津回便利自当愈也今反不能食是为胃气未复俟到十三日后过经之日若颇能食亦当愈也如其不愈是为当愈不愈也当愈不愈者则可知不属十三日过经便鞕之阳明当属吐利后胃中虚寒不食之阳明或属吐利后胃中虚燥之阳明也此则非药不可俟之终不能自愈也理中脾约择而用之可矣

霍乱者水饮内发故吐㵼交作也风寒外袭故头痛发热身疼痛也热多欲饮水者是饮热也主五苓散以两解其饮热若不欲饮水者是中寒也主理中丸以独温其中理中丸即理中汤和剂作丸也

霍乱吐利已止而身痛不休者此里和而表未和当消息轻重以治之故宜桂枝汤小汗以和其外也

霍乱之为病旣吐且利津液内亡小便当少而无汗今小便复利而大汗出下利清谷衇微欲絶者是外之阳虚不能固䕶内之阴寒独盛于中内真寒而外假热也故不用理中而以四逆主之也
霍乱吐利汗出发热恶寒四肢拘急手足厥冷者乃中外皆寒之证也宜四逆汤助阳以胜阴也
霍乱吐下已止汗出而厥四肢拘急衇微欲絶者乃中寒盛极阻格阳气不达于四肢也宜通衇四逆汤加猪胆汁从隂以通阳也

霍乱吐下已止若恶寒衇微而复利利不止者是阳气虚也宜四逆加人参益其阳补其气也

霍乱吐已利断汗出已止衇平和者内外俱解也法当食食之小烦者以吐下后新虚不胜谷气故也节其饮食自可愈矣


按
利止亡血如何用大热补药利止当是利不止亡血当是亡阳

