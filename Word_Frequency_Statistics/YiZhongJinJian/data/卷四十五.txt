注
妇人经行之后淋沥不止名曰经漏经血忽然大下不止名为经崩若其色紫黑成块腹脇胀痛者属热瘀若日乆不止及去血过多而无块痛者多系损伤任冲二经所致更有忧思伤脾脾虚有不能摄血者有中气下陷不能固血者有暴怒伤肝肝不藏血而血妄行者临证之时湏详审其因而细细辨之虚者补之瘀者消之热者清之治之得法自无不愈

崩血漏血去血过多者宜用胶艾四物汤补之如属热多者宜用知蘖四物汤清之热少者宜用荆芩四物汤和之若漏血涩少此属血滞宜用四物汤加香附桃仁红花破之若崩血初起胀痛此属瘀凝宜用琥珀散攻之崩漏日乆气血已亏冲任伤损者宜用八珍汤十全大补汤人参养荣汤量补其损伤若因思虑伤脾者宜用归脾汤补之恚怒伤肝者宜用逍遥散加炒香附青皮平之胶艾四物汤

崩漏日乆脾伤食少中气下陷不能载血者宜用补中益气汤益胃升阳汤升举之补中益气汤即人参黄耆甘草保元汤加升麻柴胡当归白术陈皮也益胃升阳汤即补中益气汤加黄芩神麯也若腹痛者宜加白芍药有热者用黄芩无热者用肉桂调之咳𠻳者肺热也减人参

崩漏下血夹水或日水泻一二次形气不甚弱者宜用调经升阳除湿汤其方即黄耆甘草升麻柴胡当归苍术羌活独活藁本蔓荆子防风也以风药先胜其湿若形气虚弱者则当加人参陈皮合补中益气汤补中胜湿可也

崩血心腹痛甚者名曰杀血心痛乃血滞不散宜用失笑散其方即蒲黄五灵脂也先定其痛痛止然后随证治之若崩血补之仍然不止者当防其滑脱宜用地榆一两醋煎露一宿次早温服立止止后随证治之名地榆苦酒煎

带下者由于劳伤冲任风邪入于胞中血受其邪随人藏气湿热湿寒所化故色青者属肝为风湿色赤属心为热湿色黄属脾为虚湿色白属肺为清湿色黑属肾为寒湿也其从补从泻从燥从涩从寒从温则随证治之更审其带久淋沥之物或臭或腥秽乃败血所化是胞中病也若似疮脓则非瘀血所化是内痈脓也若如米泔兼尿窍不利乃膀胱白浊病也若尿窍通利从精窍出或如胶黏乃胞中白淫病也

带下因六淫之邪入于胞中者宜呉茱萸汤若色赤色黄而浊黏者热也色黄者加黄连栀子色青者加防风栀子若色白色黑而清稀者虚寒也色白者用补中益气汤色黑者用六味地黄汤色黄而淡者宜六君子汤或加味归脾汤分证调治可也

带下而胞中热痛乃热湿也今胞中冷痛乃寒湿也宜四物汤加川附子炮姜官桂服之日乆滑脱者加升麻柴胡举之龙骨牡蛎赤石脂涩之四物汤
带下五色带下也皆湿热所化宜用清白散其方即四物汤加姜炭甘草黄蘖椿皮也色赤加地榆荆芥黄芩湿加苍术白术滑加龙骨牡蛎乆则合四君子汤也

五色带下皆从湿化若少腹胀痛汚水绵绵属湿热者宜用导水丸其方即牵牛滑石黄芩生军治热有馀也属湿寒者宜用万安丸其方即牵牛胡椒小茴香木香治寒有馀者也

带下有因瘀血所化或疮疡脓出及白浊白淫者皆带下类也其虚实寒热当酌其宜药用威喜丸即黄蜡茯苓也固精丸即菟丝子韭菜子五味子桑螵蛸茯苓龙骨牡蛎赤石脂也

五臓气积名曰积故积有五证六府气聚名曰聚故聚有六证难经有心肝脾肺肾五藏之积而无六聚盖以积为血病而聚为气病也故李杲有五积丸方治法巢氏病源载七症八瘕但有八瘕名证而无七症病形其他方书亦不概见大抵又以症为气病而瘕为血病也夫病皆起于气必气聚而后血凝不必过泥于黄青燥血脂狐蛇鳖等名但以牢固不移有定处者为症为积推移转动忽聚忽散者为瘕为聚可也故曰症者徴也言有形可徴也瘕者假也言假物成形也若夫痞者痞闷不通气道壅塞之谓也瘀血者血瘀腹中未成坚块也蓄之既久必成血蛊矣凡此诸证皆由新産之后经行之时不知谨避以致风冷外袭邪正相搏结于腹中而成也

妇人一切症瘕随气上下攻筑疼痛者宜大七气汤其方即藿香叶益智仁京三棱蓬莪术甘草桔梗青皮陈皮肉桂心木香也

妇人经行産后贪食生冷之物与脏气互相搏聚结成坚块牢固不移日渐长大者治宜开滞消积用乌药散即乌药桃仁莪术木香当归青皮桂心以温散之自愈

妇人産后经行之时脏气虚或被风冷相干或饮食生冷以致内与血相搏结遂成血症牢固不移脇腹胀痛内热心烦食少善忘但头汗出者宜用血竭散即血竭当归赤芍蒲黄桂心延胡索也痞证治

妇人胸膈痞闷谓之痞由于气壅不宣所致宜助气丸即青皮白术三棱莪术枳殻㯽榔木香陈皮为丸服也

五积六聚乃痰饮食积气血搏结而成通用开郁正元散其方即茯苓白术青皮陈皮神麯麦芽延胡索香附砂仁海粉山查甘草桔梗也用以健脾消食化痰渗饮理气和血则积聚未有不愈者矣瘀血血蛊证治

妇人産后经行之时伤于风冷则血室之内必有瘀血停留未成坚块故不名症瘕也其人必面色萎黄脐腹胀痛内热晡热若産后恶露不行者宜失笑散若经闭不通瘀血凝聚者宜玊烛散瘀血不行蓄之既乆必成血蛊宜用桃奴散即桃奴豭鼠粪延胡索桂心砂仁桃仁香附五灵脂也豭鼠粪一名两头尖即雄鼠屎桃奴即桃树上未成不落之乾桃子也

妇人脐之两旁有筋突起疼痛大者如臂小者如指状类弓弦者名曰痃癖在两肋之间者名曰癖若小腹牵连腰脇疼痛髙起者谓之疝名虽有三其实皆因风冷客于胞中而然故其发作皆因再受风冷发则痛痛则见不痛则平复如初也痃癖证治

妇人痃癖腹肋疼痛者皆因风冷与气血抟结而成宜用葱白散温散之其方即四物汤加人参茯苓枳殻肉桂厚朴乾姜木香青皮莪术三棱茴香神麯麦蘖苦楝子葱白食盐煎服也大便结燥去盐加大黄如大便自利加诃子

妇人疝病攻冲刺痛多因风冷寒湿客于胞门血室故其病皆属厥隂肝经宜当归散即当归川芎鳖甲吴茱萸桃仁赤芍肉桂㯽榔青皮木香大黄蓬莪术也

凡治诸症积宜先审身形之壮弱病势之缓急而治之如人虚则气血衰弱不任攻伐病势虽盛当先扶正气而后治其病若形证俱实宜先攻其病也经云大积大聚衰其半而止盖恐过于攻伐伤其气血也罗天益曰养正积自除可谓得经㫖者矣

天癸乃父母所赋先天生身之真气也精血水糓所化后天成形之本也男子二八先天肾气盛天癸至与后天所生之精㑹合而盈然男子属阳阳应日故精盈而日举也女子二七先天肾气实天癸至与后天所生之血㑹合而盛然女子属隂隂应月故血盛而月下也所以至期男女媾其先天真气后天精血隂阳㑹和乃能有子也当此隂阳㑹合时阳盛自然成男是乾道成男也隂盛自然成女是坤道成女也

男子十六而精通必待三十而娶女子十四而天癸至必待二十而嫁者皆欲隂阳完实然后交而孕孕而育育而其子必坚壮长寿也今未筓之女天癸始至已近男色则隂气早泻未完而伤未实而动所以虽交而不孕孕而不育育而其子必脆弱不寿也

聚精之道惟在寡欲交接女子必乘其时不可失之迟早盖妇人一月经行一度之后必有一日絪緼之时气蒸而热如醉如痴有欲交接不可忍之状乃天然节候是成胎生化之真机也

分男女之说先贤有以血先至裹精则成男精先至裹血则成女精血散分并裹则为骈胎品胎之原者有以月水尽后一三五日成男二四六日成女与夫经水断后一二日成男四五日成女者有以受气于左子宫成男受气于右子宫成女者皆各执一见殊为不晓此中因也盖独男独女之胎可以日数论骈胎品胎或男或女亦可以日数论乎稽之史载一産三子四子有半男半女或男多女少男少女多者则一三五日为男二四六日为女之说不可慿矣抑岂有一日受男而二日复受女之理乎丹田命门也在男子曰精室在女子曰子宫形如合钵并无两岐可分曰左右则是有两子宫矣此说尤属不经然则何以定之亦惟以㑹合天人阳盛乾道成男阴盛坤道成女斯足为确论耳

古以双胎乃精气有馀岐而分之血因分而摄之故也若男同孕者刚日阳时也女同孕者柔日阴时也男女同孕者刚日阴时或柔日阳时也其他或有不成男女男不可为父女不可为母与男女之兼形者又皆阴阳变常驳气所感事之所有理之所无莫可稽考者也

少阴督衇动甚者有子衇也但当慿其两尺阴衇抟指有力两寸阳衇不抟指而别于两尺斯为有子衇无疑也其但抟不滑者主三月之胎搏而滑者主五月之胎也

上小下大如箕之形盖以女胎面向母腹其足膝扺腹故有是形也中正圆髙如釜之形盖以男胎面向母背则背脊抵腹故有是形也右手属阴衇疾为女左手属阳衇疾为男是胎气锺于阴则右盛主女锺于阳则左盛主男也

妇人经水不至不分是孕是病者五个月之后以孕妇乳房辨之若乳房升大有乳者是胎若乳房不大无乳者是病也凡孕妇有病其险可知亦何以知其母子俱吉惟诊其衇象和平则虽有病知均吉无虑也

巢元方曰妊娠一月名肧胎足厥阴衇养之二月名始膏足少阳衇养之三月名始胎手心主衇养之当此时血不流行形象始化四月始受水精以成血衇手少阳衇养之五月始受火精以成气足太阴衇养之六月始受金精以成筋足阳明衇养之七月始受木精以成骨手太阴衇养之八月始受土精以成肤革手阳明衇养之九月始受石精以成毛髪足少隂衇养之十月五藏六府关节人神皆备又有推巢元方养胎之说谓四时之令必始于春所以一月二月间是足厥阴少阳木也三月四月间手厥阴少阳火也五月六月间足太隂阳明土也七月八月间手太阴阳明金也九月十月间足少阴太阳水也惟手少阴太阳二经无所专养者以君主之官无为而已此说更为不经夫男女交接精血聚而成肧此孕形之始也虽未分身躯藏府而其理无不具也犹太极浑然包罗万象而阴阳之一气氤氲浸渐化生而成子母分形自然而然如草木成熟殻脱蒂落也

受孕之后分房静养恐动相火致生胎毒谨戒饮食五味使其脾胃调和母之气血易生子之形成必育内调七情外避风寒起居安顺不持重用力不安逸多睡不登髙渉险则母无病子亦安矣安胎母子二法

安胎之道有二法母病胎病当详分而施治也凡因母病以致胎动者但疗其母母安则胎自安或因胎病有所触动以致母病者但宜安胎胎安则母自愈矣

丹溪曰胎前当清热养血为主恐伤阴血也理脾脾徤则气血易生疎气气顺则气血调和理脾疎气兼以清热养血则胎自安矣三禁者汗下利小便也盖恐过汗亡阳伤气过下亡阴伤血利小便伤津液也然又当随证详审表里虚实寒热以施其治不可过峻也

形瘦之人多火过用温热则伤阴血肥盛之人多痰过于补气恐壅气动痰白术消痰徤脾条芩清热养阴二味为安胎要药若有他证则以药佐之或减白术加条芩或加白术减条芩任其抽添如火盛则当倍芩以清火痰盛则当倍术以消痰血虚则合四物汤以补血气虚则合四君汤以补气胎不安稳更佐以杜仲续断阿胶艾叶以安之若气盛胎髙则加紫苏大腹皮枳殻砂仁陈皮以舒之


按
