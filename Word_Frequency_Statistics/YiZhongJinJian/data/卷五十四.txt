注
痰者水谷所化之津液不能四布留于胸中而成者也多因饮食无节或乳食过食厚味脾胃不能运化而生若阴气素盛则化而为饮阳气素盛则化而为痰稠黏黄色澁滞难出谓之燥痰清稀色白滑而易出谓之湿痰二者或宜清润或宜通利治各不同也

燥痰者痰因火动也火盛则痰多燥黏气逆喘咳夜卧不宁面赤口乾小便黄赤轻者用清气化痰丸清之重者用苏葶滚痰丸下之

湿痰者因小儿过食生冷油腻之物有伤脾胃遂致脾土虚湿不能运化而成湿痰滑而易出脾虚不运故懒食脾主四肢故倦怠嗜卧脾属土故面色多黄痰多者宜用枳桔二陈汤加苍术白术除湿化痰饮盛者须用桂苓甘术汤扶阳散饮调治合宜而痰自化矣

厥隂环隂器入少腹任衇起于中极之下以上毛际循腹里上闗元故诸病疝莫不属之也小儿病此多因先天不足本藏虚弱复因外感风邪内食生冷寒邪凝结而成者有之或因湿热郁于中复被寒邪束于外邪气乘虚并于血队流入厥隂厥隂属肝其性急速故牵引睾丸少腹绞痛也又有胎疝一证多因孕妇啼泣过伤动于隂气结聚不散令儿生下即成此证者大抵热则多纵寒则多痛在血分者不移在气分者多动湿肿坠则重虚肿坠则轻因证施治自切中病情矣

寒疝者因儿平日过食生冷或卧湿地以致隂结于内气滞不行为日既久复为风冷所束水湿所伤故发时囊冷结硬牵引少腹作痛初得之兼表者以乌头桂枝汤主之寒甚者以金茱丸治之乌头桂枝汤

小儿平素过食厚味致生湿热湿热之气下行流入囊中复为风寒所束而疝证成矣发时囊纵红肿常常刺痛当以乌头栀子汤调治之庶疝可愈矣

胎疝者因孕妇啼泣过伤气结不散蕴于胞中令儿生下胞硬疼痛轻者十味苍蘖散主之重者以金铃散或川楝丸主之

阴器者乃诸筋之总㑹也因邪客于少隂厥阴之经湿热之气与风冷之气相搏气不得通故结聚而隂囊肿大总之风盛多痒湿盛多坠热盛多疼如外肾肤囊肿大痒痛坠下此风湿袭于下也宜疏风五苓散主之如外肾肤囊肿痛光亮此因心火移热于小肠故也宜加味五苓散或导赤散主之更有偏坠一证或左或右睾丸作肿者此因食积不消湿气下行故也宜加味守效丸主之疏风五苓散

小肠气一证其受病与疝气等亦因湿气在内而寒气又束于外也发时少腹胀控睾丸引腰脊上冲心痛而不肿是也治宜分别形状如引腰而痛者加味香苏散温散之痛而冲心气者加味失笑散主之如少腹中有形如卵上下徃来痛不可忍者宜胡卢巴丸主之

小儿淋证或因风寒袭入或因湿热下移乘入膀胱以致水道澁滞欲出不出淋漓不断甚至窒塞其间令儿作痛然必辨其为寒为热为石为血分别治之则水道宣通淋自愈矣

寒淋者皆因风寒乘入膀胱致下焦受冷遂成寒淋其候小便闭塞胀痛难禁不时淋漓少腹隐痛须以五苓散倍加肉桂小茴香治之其淋自愈五苓散

热淋者膀胱蓄热而成也小便不通淋漓澁痛以十味导赤汤主之若少腹胀满引脐作痛大便秘结者以八正散主之

石淋者逢溺则茎中作痛常带沙石之状因膀胱蓄热日久所致正如汤瓶久经火炼底结白磏也轻则葵子散主之重则八正散主之

血淋者葢因心热伤于血分热气传入于胞日久则尿血同出遂成血淋茎中不时作痛须以小蓟饮子治之若茎中痛甚者五淋散主之

小儿头痛之证不一有在表在里之分在表者外感风寒也法宜疎散之在里者内热薫蒸也法宜清解之苟能调治得宜则头痛自除矣

风寒头痛者乃太阳经受邪也其候恶寒发热上及巅顶下连额角不时作痛法宜取汗悉以清空膏主之如痛甚者于本方中加细辛热盛便秘者于本方中加川大黄

胃热头痛病在阳明因小儿肥甘无节胃火上炎故发时鼻乾目痛上至头下至齿颊痛无定时宜加味茶调散清之

小儿腹痛其证有四如寒痛食痛虫痛停食感寒痛也须随证施治寒则温中食则消导虫则安虫停食感寒则消散调治合宜其痛自除矣

食痛者皆因饮食不节积滞不化所致故食入即痛也其候喜饮凉水恶食腹满吐酸便秘宜先以小承气汤下之若下后仍痛者以香砂平胃散消导可也

寒痛者多因小儿中气虚弱复为风冷所乘则脾经受寒故不时腹痛现证尿白爪甲白面多青喜饮热或腹满下利宜理中汤温之若四肢厥冷兼属少隂则加附子

虫痛者因腹中虫动不安故腹中作痛其候面色乍赤乍青乍白其痛时作时止时吐清水切不可妄用攻下当以安虫为主其痛即除新痛者钱氏安虫散治之痛久不愈者加减理中汤治之钱氏安虫散

小儿内伤乳食外感寒邪遂致食寒凝结腹中作痛其候发热恶寒而更兼腹痛恶食呕吐啼呌不已者以藿香和中汤治之

黄疸一证乃湿热郁久外发肌肤而然也其候徧身面目皆黄甚则深黄面如烟薰之状其中又有阴阳之别如面红口渴尿赤色亮身热者乃脾家湿热此阳黄也口不渴而色暗黄身冷如氷者乃脾肾寒湿此阴黄也治者宜分别施治

阳黄一证原因湿热而成治者当详审之如表实无汗宜外发其汗茵蔯麻黄汤主之使黄从表解也里实二便秘涩腹满者宜茵蔯蒿汤下之使黄从里解也若表有汗里不便秘腹满是表里无证不可汗下惟利小便宜用茵蔯五苓散使黄从水道利之则愈

隂黄者乃脾湿肾寒两虚而成此最为危候温脾去黄以理中汤加茵蔯主之温肾去黄以茵蔯四逆汤主之

小儿水肿皆因水停于脾肺二经水停胸中则喘水停膈下则胀其间所肿部位不可不察如肿在腰以上者属风法宜发汗肿在腰以下者属湿法宜利水有通身上下皆肿者系风湿两伤法宜汗利兼施肿而喘不得卧宜逐肺饮肿而胀满便秘宜攻脾水肿从腹起至四肢者可治肿从四肢起至腹者不可治然又有阳水隂水之分宜详别焉阳水属实法宜攻泄阴水属虚法宜温补应证而施自无不效也

上身肿者头面肩臂至腰间皆肿也病因外感风邪法宜发汗则愈经所谓开鬼门是也以越婢加苍术汤治之

下身肿者腰脐至两足皆肿也病因脾经湿热所成急用利水之法经所谓洁浄府是也外用贴脐法内服沉香琥珀丸

通身肿者头面手足皆肿也得病之由内停湿饮外感风邪风湿相搏水道不利外攻肌表因而作肿也重者用疏凿饮峻攻之轻者用茯苓导水汤和解之若水停上攻于肺喘急不得卧者以苏葶丸泻之水停中州胀满者以舟车神佑丸攻之疏凿饮

阳水者小儿湿热内郁水道阻塞外攻肌表以致外肿内胀发热口渴心烦小便短赤大便秘结法当泄水不可少缓热盛烦渴者以大圣浚川散攻之湿盛胀满者舟车神佑丸攻之须量儿大小视病轻重合宜而用勿执一偏过于峻攻徒伤正气也

阴水者因脾肾虚弱也脾虚不能制水肾虚不能主水以致外泛作肿内停作胀若二便不实身不热心不烦者宜用实脾散金匮肾气丸若服温补之药而无效验者则是虚中有实也欲投攻下之剂恐小儿难堪若不攻之又岂可坐以待毙须攻补兼施或一补一攻或三补一攻或九补一攻审其进退俟有可攻之机以意消息药与元气相当始能逐邪而不伤正也必须忌盐酱百日方可收功

腹胀之病脾胃二经主之有虚有实宜分晰焉虚者因久病内伤其脾实者因饮食停滞于胃虚则补脾实则消导调治合宜其胀自渐除矣

凡小儿久病脾虚或吐泻暴伤脾气健运失常所以饮食不化食少腹卽胀满现证精神倦怠靣黄肌瘦此虚胀也宜用香朴四君子汤治之

小儿饮食过度则胃中停滞以致腹胀大便不利身体潮热心烦口渴形气壮实此实胀也轻者平胃散主之重者小承气汤主之


按
