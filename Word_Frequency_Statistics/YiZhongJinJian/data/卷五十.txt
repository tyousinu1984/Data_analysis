注
儿科一道自古为难盖以小儿形质柔脆易虚易实调治少乖则毫厘之失遂致千里之谬气血未充者气血尚未充盈也难据衇者衇无定凖不可祇以衇为主也神识未𤼵者茫然无知识也不知言者不能言其疾苦也诊小儿之病惟慿察面部形色识其因何而生也三闗者手虎口处风气命三闗也当视衇纹形色以诊其属热属寒也聼声者聼其五声所主之病也审病者审其安烦苦欲饮食二便也切衇者切衇之浮沉迟数滑澁大小有力无力也医者诚能以四诊参合表里虚实寒热之病则可保万全也

小儿之病先从面部气色观之详察五部之色则五藏之病自昭然可见矣五部者额属心颏属肾鼻属脾左腮属肝右腮属肺也五色者青为肝色赤为心色黄为脾色白为肺色黒为肾色也如面青主是惊风之证面赤主火热面黄主伤脾伤食面白主虚寒面黒主痛多是恶候总之五色明显为新病其证轻浊晦为乆病其证重部色相生为顺者如脾病色黄此正色也若见红色乃火能生土故为顺也若见青色乃木来尅土故为逆也馀病仿此若气血充实又遇部色相生纵有外邪助病亦易为治疗若乆病气血虚弱又遇部色相尅则正气不支每难治疗如天庭青暗主惊风红主内热黒则不治太阳青主惊风青色入耳者死印堂青主惊泻风池在眉下气池在眼下二处青主惊风紫多吐逆两眉青主吉红色主多烦热鼻赤主脾热鼻黒则死唇赤主脾热白主脾寒左腮𤼵赤主肝经有热右腮发赤主肺热痰盛承浆青主惊黄主吐黒主抽搐此皆察色之大要再以衇证参之庶治得其要矣

小儿之病既观其色又当细聼其声盖笑呼歌悲呻五声内应心肝脾肺肾五藏也五声不和则知五藏有病之情矣如心属火病则声急喜笑肺属金病则声悲音浊肝属木病则声狂呌多呼脾属土病则声颤轻如歌肾属水病则其声长细如呻吟有声有泪声长曰哭有声无泪声短曰啼如啼而不哭则气不伸畅主腹痛哭而不啼则气急心烦将成惊也嗞煎不安者乃心经内热故烦躁不宁也嗄声音哑也声重声浊也此为外感风寒也有馀之证其气实故声雄大而壮厉不足之证其气虚故声怯弱而轻短多言与身热皆阳也阳主府故曰阳府证也懒语与身凉皆隂也隂主藏故曰隂藏证也狂言焦躁者邪热盛也神昏谵语者热乗于心故曰病热凶也鸭声声在喉中而哑气将絶也直声声无囬转而急气将散也二者俱为不治之证医者果能以此察之则知表里藏府寒热虚实诸病之情态无所遁矣

小儿有病贵乎详审先问起居安烦苦欲何如次问饮食能食不食渴与不渴又次问二便或通或秘而后病源可识矣如发热无汗此邪在表也内热便鞕此邪在里也安烦者谓昼若烦热而夜安静是阳旺于阳分其病在阳若夜烦热而昼安静是阳陷于隂分其病在隂苦欲者喜冷恶热皆属阳病故为热也喜热恶冷皆属隂病故为寒也胃壮者能食胃弱者不能食胃乾燥者口渴胃湿盛者口不渴至于大便稠黏秽气难闻者是内有滞热从热化也小便清白不赤为虚寒从寒化也若耳梢冷尻骨冷四肢发冷者此痘疹欲发之候如单指梢𤼵冷者此惊癎将作之徴肚腹热闷主内热手足厥冷主中寒小儿无故皱眉曲腰啼呌者主内因腹痛也两耳常常𤼵热者主外因风热也然腹痛又当按其或软与鞕若喜按者为虚不喜按者为实保赤者须诚心勘问对证施治庶随手奏效矣

周嵗者一嵗也有疾则当切衇但部位甚小不能以三指诊之须用一指以定三闗三闗者寸闗尺也浮衇者轻取皮肤之上即得故曰浮也沉衇者重按筋骨之间则见故曰沉也一息者人之一呼一吸也至者衇之至数也一息六至为和平之衇则曰无疾至数若过者七至八至也谓之数衇至数若减者四至五至也谓之迟衇滑衇如珠往来流利涩衇滞澁往来艰难三部者衇之浮中沉也浮中沉三部无力为虚浮中沉三部有力为实芤衇者中取无力㣲衇者按之㣲细若有若无洪衇者来时虽盛去时无力促衇者数而时止结衇者缓而时止𦂳衇者左右如转索之象弦衇者端直如张弓弦此皆言脉之形象至数也浮衇病在表外感风寒也沉衇病在里内伤饮食也数衇病在六府属阳也迟衇病在五藏属隂也滑主痰盛洪主火热㣲主怯弱之证弦主停饮结主积聚促主惊癎芤主失血涩主血少沉𦂳主腹痛浮𦂳主感寒虚为不足主诸虚实为有馀主诸实洪𦂳者痘疹欲𤼵也大小不匀者中恶之证也一息三至是虚寒之极九至十至乃火热太甚此诸衇所主之病也若一息只一至二至或十一十二至者皆死衇也浮散无根及沉浮取之不应指者皆难治之衇也凡病之隂阳表里虚实虽可以诊衇而得惟临证时合望闻问三者细为参考焉

凡初生小儿有疾病者须视虎口义手处衇纹之形色以决病之生死轻重男先看左手次指内侧女先看右手次指内侧指之三节初节曰风闗次节曰气闗三节曰命闗其纹色红黄相兼隐隐不见则为平安无病若纹色紫属内热红属伤寒黄为伤脾黒为中恶青主惊风白主疳证纹在风闗主病轻气闗主病重若过命闗主病危难治又当视其纹形大小曲湾色紫者主伤食内热色青者主人惊及走兽惊色赤者主水火飞禽所惊黄主雷惊黑主隂癎如指上纹形一㸃红色名曰流珠纹主内热圆长者名曰长珠形主饮食伤上尖长下㣲大者名曰去蛇形主伤食吐泻上大下尖长者名曰来蛇形主湿热成疳弓反里者形湾向中指主感冒寒邪弓反外者形湾向大指主内热痰盛纹斜向左者其纹斜向中指主伤风纹斜向右者其纹斜向大指主感寒针形者直若悬针㣲短枪形者直射如枪㣲长皆主痰热透闗射指射甲者其纹直射指甲指端主脾气大败病危不起二者俱属不治乙字纹似乙字主惊风抽搐二曲如鈎主伤生冷三曲如虫主伤硬物水纹形似水字主咳𠻳环形聨络如环主疳病曲虫纹如湾虫主积滞鱼骨纹如鱼刺主惊热纹形如乱虫者主蜖虫纒扰习幼科者必以此形色合叅留神诊察始不悮矣

婴儿初生须用软棉裹指拭浄口中不洁继以燕脂蘸茶清擦口舌齿颊之间则不使一切口病生矣古云子未啼时先取秽血此古人不详体察盖儿在胞衣之中以脐蒂资生胞中皆是氤氲精气生长蒸化并无血衇儿口之血从何而来此说不经不可为训也

甘草味甘平和五藏解百毒之药也四时皆可用虚实皆可服取中指一节用水煎浓以棉纒指蘸水令儿吮之其毒自觧

黄连清热觧毒之要药也凡夏月及四时看儿有胎热者恐热藴于中致生他病故宜用之须取黄连数块捶碎用汤浸出汁时时滴儿口中以脐粪下为度其毒自解矣

朱砂镇心定惊兼能除邪蜂蜜觧毒润肠更能清热一镇一润功效殊常胎热便闭者四时皆可用之取一大豆许研细水飞过炼蜜调匀乳汁化服最佳惟胎禀太弱者不宜用也

淡豆豉轻腐宣𤼵之药也凡怯弱之儿或值冬月欲觧胎毒者只将此药煎为浓汁与儿三五口其毒自开矣

婴儿初生先用剪刀向火烘热剪断脐带次用火器绕脐带烙之当以六寸为度不可过为短长短则伤藏长则损肌断讫又用烙脐饼子安炙脐上以防风邪外入随用胡粉散敷脐带间用软绢新棉封裹之以避尿湿风邪如药不偹即以细熟艾一块照依前法封裹

断脐后三日浴儿此法其来旧矣为其革汚秽也临浴时须择无风宻处适可而止不可乆在水中冬月恐其受寒夏日恐其伤热其为汤之法须用桃槐桑梅柳枝熬成再加猪胆汁以去其汚秽且能滋润肌肤令儿胎疮不生

凡藏胎衣盛在新瓶内以青帛裹瓶口择向阳髙燥之地天徳月空处掘地三尺埋之儿自长夀无疾若藏衣不谨于儿不利

天徳如正月在丁二月在坤三月在壬四月在辛五月在乾六月在甲七月在癸八月在艮九月在丙十月在乙十一月在巽十二月在庚是也月空如正月在丙壬二月在甲庚三月在丙壬四月在甲庚五月在丙壬六月在甲庚七月在丙壬八月在甲庚九月在丙壬十月在甲庚十一月在丙壬十二月在甲庚是也

儿满月剃头须向宻室温暖处剃之为其气血未盈寒风易入剃后须用杏仁三枚研细入薄荷三叶再同研将麻油滴三四㸃合腻粉拌匀擦头上能避风邪免生疮疖热毒等证

儿生落地啼声即发形生命立矣有不啼者俗云草迷多因临産时生育艰难以致儿生气闭不通所以不啼也急以葱鞭其背使气通则啼又有时值天寒之际儿气为寒所逼亦不能啼宜用熏脐𢃄法急为挽回庶气通而啼声出也若气絶无声面青甲黑是形虽存而命已不立安望其生哉鞭背法

葱辛通气击动醒神用葱鞭背者取开通击醒之义也如无葱以手轻击之亦可

儿初生方离母腹若值天寒气为寒闭使儿声不出须急用棉絮包裹抱于懐中且勿断脐用纸捻蘸油㸃火于脐带下往来熏之令火气由脐入腹寒得温散气得暖通啼声自出矣

不乳谓初出胞胎不吮乳也其故有二不可不辨儿生腹中脐粪未下能令小儿腹满气短呕吐不乳当用一捻金治之若儿母过食寒凉胎受其气儿必腹痛多啼面色青白宜匀气散主之若四肢厥逆者理中汤主之

小儿初生眼不开者因孕妇饮食不节恣情厚味热毒熏蒸以致热藴儿脾眼胞属脾其衇络𦂳束故不能开也内服生地黄汤外用熊胆汤洗之自愈

儿自胞胎既脱以后有因便秘腹中秽恶不浄令儿腹满其吐不止者一捻金主之若生育时触冒寒邪入里犯胃则曲腰而啼吐沫不止者香苏饮温散之又有胎前受热面黄赤手足温口吐黄涎酸黏者二陈汤加黄连主之若胎前受寒面青白四肢冷口吐清稀白沫者理中汤主之

小儿初生不小便者乃胎热流于下也宜导赤散热盛者八正散主之外用豆豉膏贴脐上则小便自通矣

小儿初生之日或次日即大便者俗云下脐屎此肠胃通和幽门润泽也若至二三日不大便者名曰鎻肚乃胎中受辛热之毒气滞不通也其儿必面赤腹胀不乳多啼宜先用朱蜜法治之设若不应用一捻金量儿与之继令妇人以温水潄口咂儿前后心手足心并脐下共七处以皮见红赤色为度须臾大便自通矣

小儿初生大小便不通者最为急候乃胎中热毒太甚而成也急用前口咂五心脐下法再以木通散行其热紫霜丸开其结庶可望生若延至七日谓之一腊肚腹硬胀常作呻吟则难治矣

小儿初生肛门内合有二一者热毒太甚壅结肛门一者脂膜遮瞒无隙可通如肛门壅结者急服黑白散外用苏合香丸作枣核状纳入孔中取其香能开窍又能润泽大便一下庶可望生如脂膜遮瞒无隙可通者先以金玉簮透之刺破脂膜再以苏合香丸照前法导之庶可挽回于万一耳黑白散

小儿噤口之证失治多至不救其候舌上生疮如黍米状吮乳不得啼声渐小因胎热所致也法当清热疏利以龙胆汤主之若肚腹胀硬二便不通者紫霜丸主之又有一种口吐白沫牙闗𦂳急者此胎热内结复为风邪外袭当以秘方擦牙散先擦其牙闗次服辰砂全蝎散中病即止不可过服证退当调和脾胃以匀气散主之

撮口者口撮如囊口也吮乳不得舌强唇青面色黄赤乃心脾之热受自胎中而然也其证为危候急当随证治之如气髙痰盛者辰砂僵蚕散主之二便秘结者紫霜丸主之身热多惊者龙胆汤主之手足抽搐者撮风散主之若更口吐白沫四肢厥冷虽有神丹终属无济

儿生洗浴不可乆在水中任意洗濯既包裹毕宜时常留意勿令尿湿浸脐如不知慎遂致肚脐浸渍不乾名曰脐湿须以渗脐散敷之甚则焮赤成疮名曰脐疮须以金黄散敷之庶不致寒湿之气内攻也

婴儿热在腹中无所𤼵泻故频频伸引睡卧不宁努胀其气冲入脐间所以脐忽肿赤虚大光浮名曰脐突此乃胎热所致非断脐不利之过也内服犀角消毒饮外敷二豆散其肿自消最忌寒凉之药敷于脐上恐寒凝毒热反为害也

脐者小儿之根蒂也名曰神阙穴近三隂喜温恶凉喜乾恶湿如断脐悉遵前法脐风何自而起惟不知慎重以致水湿风冷之气入于脐中儿必腹胀脐肿日夜啼呌此脐风之将作也须急用驱风散治之若寒邪深入已成脐风者又当视其所兼之形证治之如肚腹胀硬大便不通者风兼实也黑白散主之面青肢冷二便不实者风兼虚也理中汤主之痰涎壅盛气髙喘急者风兼痰也辰砂僵蚕散主之身体壮热面赤口乾者风兼热也龙胆汤主之面青呕吐曲腰多啼者风兼寒也益脾散主之撮口唇青抽搐不止者风兼惊也撮风散主之若脐邉青黑口噤不开者是为内抽不治脐风见于一腊者亦不治一腊者七日也儿生七日血衇未凝病已中藏医之无益

小儿天钓证由邪热痰涎壅塞胸间不得宣通而成𤼵时惊悸壮热眼目上翻手足瘈瘲爪甲青色证似惊风但目多仰视较惊风稍异痰盛兼搐者九龙控涎散主之惊盛兼风者牛黄散主之搐盛多热者钓藤饮主之爪甲皆青者苏合香丸主之九龙控涎散

内钓者多因肝藏素病外受寒冷其候粪青潮搐者作止有时也伛偻腹痛者曲腰而痛也口吐涎沫证虽与惊癎相类但目有红丝血㸃瘈瘲甚者钓藤饮主之急啼腹痛者木香丸主之若肢冷甲青唇口黑者养藏散主之然内钓至此乃中寒隂盛不治之证用此救治庶或保全

凡盘肠气痛皆由寒邪所搏肝肾居下故痛则曲腰宜白豆䓻散主之外用熨脐法其效甚速


按
天钓乃内热痰盛应减人参
