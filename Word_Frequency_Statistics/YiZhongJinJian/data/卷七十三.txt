注
此证古名疠风疠风者有毒之风也经云衇风成为疠又云疠者有营气热腐其气不清故使其鼻柱壊而色败皮肤疡溃毒风客于衇而不去名曰疠风今人呼为大麻风一因风土所生中国少有此证惟烟瘴地面多有之一因传染或遇生麻风之人或父母夫妻家人递相传染或在外不谨或粪坑房室床铺衣被不洁一因自不调摄洗浴乗凉希图快意或露卧当风睡眠湿地毒风袭入血衇其因名虽有三总属天地疠气感受不觉未经发泄积久而发徧身麻木次起白屑红斑蔓延如癜形若蛇皮脱落成片始发之时自上而下者顺自下而上者逆渐来可治顿发难医风毒入里化生为虫虫蚀五脏则形有五损肺受病先落眉毛肝受病靣起紫疱肾受病脚底先穿脾受病徧身如癣心受病先损其目此为险证又有五死证如麻木不仁者为皮死割切不痛者为肉死溃烂无脓者为血死手足脱落者为筋死鼻梁崩塌眼弦断裂唇翻声哑者为骨死若五死见一即为败恶不治之候也此证初觉即服万灵丹汗之次宜神应消风散追风散磨风丸次第服之牙龈出血用黄连贯衆等分煎汤漱之外搽类聚祛风散兼用地骨皮荆芥苦参细辛各二两河水煎汤浸浴熏洗若遇损败之证在上部则服醉仙散在下部则服通天再造散若鼻梁塌壊用换肌散服之患者稍露虚象即以补气泻荣汤服之兼用何首乌酒饮之若能清心寡欲戒口早治或有可生若口味不能清淡色欲不能断絶即愈后仍不免再发终于不救

此证一名广疮因其毒出自岭南一名时疮以时气乖变邪气凑袭之故一名棉花疮因其纒绵不已也一名翻花杨梅因窠粒破烂肉反突于外如黄蜡色一名天泡疮因其夹湿而生白疱也有形如赤豆嵌于肉内坚硬如铁名杨梅痘有形如风疹作痒名杨梅疹先起红晕后发斑㸃者名杨梅斑色红作痒其圏大小不一二三相套因食秽毒之物入大肠而发名杨梅圏其名形虽异总不出气化精化二因但气化传染者轻精化欲染者重气化者或遇生此疮之人鼻闻其气或悞食不洁之物或登圊受梅毒不洁之气脾肺受毒故先从上部见之皮肤作痒筋骨微疼其形小而且乾也精化者由交媾不洁精泄时毒气乗肝肾之虚而入于里此为欲染先从下部见之筋骨多痛或小水涩淋疮形大而且坚气化者毒在表未经入里稍有萌动宜急服透骨捜风散元气实者杨梅一剂散汗之精化者毒在里深伏骨髄未透肌肤宜服九龙丹通利大小二便以泻骨中之毒甚者二服䧏下毒物以土深压之行泻之后体实者升麻解毒汤体虚者归灵内托散服至筋骨不疼疮色淡白内毒已解再用金蟾脱殻酒一料扫馀毒以絶其源如梅毒初发服表药时恐上攻头面宜豫服䕶面散或疮势已发于面愈后斑痕不退宜翠云散㸃之以灭痕迹若梅疮溃烂时脓秽浸淫成片而痛者以鹅黄散撒之又翻花杨梅亦以本方加雄黄末香油调敷之外有䕶从丸于发疮时令侍从人服之可免传染梅疮初起头不痛筋骨不疼小水通利疮形碎小色鲜头面稀少口角无疮胸背稠宻榖道清楚者为顺若先发下疳次生便毒鱼口便觉筋骨疼痛而梅疮随发色紫坚硬手足多生形如汤泼起疱者为险总之始终调治得法轻者半年重者一载始得全愈若患者不遵正法医治欲求速效强服轻粉水银白粉霜劫药等类妄用熏擦哈吸等法以致馀毒含藏骨髄复为倒发结毒轻则累及妻子甚则腐烂损形不可不慎

此证因生杨梅方炽误服水银升炼悍燥劫药希图速效疮痂尽落一时侥幸而愈不知遗害久逺引毒潜藏骨髄闗窍之中其毒积久因经虚外攻故名结毒倒发其始先从筋骨疼痛随处结肿皮色如常将烂时色方紫红腐臭不堪以致脑顶塌陷腮唇鼻梁损壊穿喉蚀目手足拘挛等患终成痼疾初起结肿筋骨疼痛时宜服搜风解毒汤若徧身破烂臭秽而兼筋骨疼痛气实毒盛者宜服化毒散气衰者猪●子汤主之若结毒肿块经年难愈诸法罔效者宜西圣复煎丸主之若结毒攻于口鼻者宜五寳散主之年久臭烂鼻破损壊者宜服结毒紫金丹若入巅顶头痛如破者内服天麻饼子鼻吸碧云散若鼻塞不通宜吹通鼻散甚效毒攻咽喉腐烂臭蚀者宜服硫黄不二散兼吹结毒灵药兑人中白若结毒筋骨疼痛朝轻夜重喜热手按揉者系犯寒凉宜铅回散主之结毒臭烂不敛宜贴解毒紫金膏兼撒结毒灵药壮实者以解毒为主虚弱者以兼补为法以上之证各随次第如法调治重者一年轻者半年自然可痊永无后患慎勿妄求速效以自贻误也

此证发于肌肤游走无定起如云片浮肿焮热痛痒相兼高累如粟由脾肺燥热而兼表虚腠理不密风邪袭入怫郁日久与热相搏则化热益盛而成滞于血分者则发赤色滞在气分者则发白色故名赤白逰风也初俱宜荆防败毒散疎解之赤者次服四物消风饮白者次服补中益气汤加防风蝉蜕僵蚕生何首乌治之初俱用牛肉片贴之猪羊俱可逰走太速者砭之定停者以真君妙贴散鷄子清调敷其看顺逆之法与丹毒门叅考忌鱼腥鷄鹅动风燥血之物犯则难愈

此证俗名汗斑有紫白二种紫因血滞白因气滞总由热体风邪湿气侵入毛孔与气血凝滞毛窍闭塞而成多生靣项癍㸃逰走延蔓成片初无痛痒久之微痒初起宜万灵丹汗之次以胡麻丸常服外用蜜陀僧散擦患处令汗出风湿自解古今治法虽多取效甚少得此证者当忌鱼腥煎炒火酒动风发物

此证自靣及颈项肉色忽然变白状类癍㸃并不痒痛由风邪相搏于皮肤致令气血失和施治宜早若因循日久甚者延及徧身初服浮萍丸次服苍耳膏外以穿山甲片先刮患处至燥痛取鳗鲡鱼脂日三涂之一方取树孔中水温洗之洗后捣桂心牡蛎等分为末面油调涂日三夜一俱效浮萍丸

此证发于皮肤多生颈项胸腋其色紫白㸃㸃相连亦无痒疼较白驳形圆不延蔓开大由风邪郁热皮肤居久不散而成斯疾宜服乌蛇散外用羊蹄草根共硫黄蘸醋于綉铁片上研浓汁日涂二三次效

孙真人云丹毒一名天火肉中忽有赤色如丹涂之状其大如掌甚者徧身有痒有痛而无定处丹名虽多其理则一也形如鷄冠名鷄冠丹若皮涩起如麻豆粒者名茱萸丹亦有水丹徧身起疱遇水湿搏之透露黄色恍如有水在皮中此虽小疾能令人死须当速治不可忽也色赤者诸书谓之赤逰丹色白者为水丹小儿多生之但有乾湿痒痛之殊有夹湿夹风夹寒之别诸丹总属心火三焦风邪而成如色赤而乾发热作痒形如云片者即名赤逰丹属血分有火而受风也毒盛者服蓝叶散毒轻者宜导赤汤加薄荷叶独活服之如初起白癍渐透黄色光亮胀坠破流黄水湿烂多痛者名水丹又名风丹多生腿膝属脾肺有热而夹湿也宜防己散主之亦有起白癍无热无痛逰走不定者由火毒未发肌肤外受寒郁名为冷瘼宜服乌药顺气散外用姜擦凡丹形初见即用牛羊精肉片贴之甚则用砭法令出紫血色重不散者以柏叶散敷之又方芸薹叶研末靛青调敷甚效诸丹本于火邪其势暴速自胸腹走于四肢者顺从四肢攻于胸腹者逆

凡诸疮作痒皆属心火火邪内郁表虚之人感受风邪袭入皮肤风遇火化作痒致起疮疡形如粟粒其色红搔之愈痒乆而不瘥亦能消耗血液肤如蛇皮初服防风通圣散加枳殻蝉蜕血燥遇晚痒甚夜不寐者宜服消风散外敷二味㧞毒散若年深日乆肤如蛇皮者宜常服皂角苦参丸外用猪脂油二两苦杏仁一两捣泥抹之自效

此证一名肬子由肝失血养以致筋气外发初起如赤豆枯则微槁日久破裂钻出筋头鬔松枯槁如花之蕋多生于手足胸乳之间根蒂细小者宜用药线齐根系𦂳七日后其患自落以月白珍珠散掺之其疤收敛根大顶小者用铜钱一文套肬子上以草纸穰代艾连灸三壮其患枯落肬形若大用草纸蘸湿套在肬上灸之


按
