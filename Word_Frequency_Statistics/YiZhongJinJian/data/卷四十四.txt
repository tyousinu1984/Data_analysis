注
妇人诸病本与男子无异故同其治也其异于男子者惟调经经闭带浊崩漏症瘕生育子嗣胎前産后诸病及乳疾前隂诸证不相同耳故立妇人一科以分门而详治焉业是科者必先读方衇心法诸书然后读此自有豁然贯通之妙

先天天癸谓肾间之动气乃禀自父母资其始也后天精血谓水谷之所化得之形成之后资其生也经曰女子一七而肾气盛谓肾间动气盛也二七而天癸至谓先天癸水中之动气至于女子胞中也冲为血海任主胞胎冲任皆起于胞中所以任衇通太冲衇盛月事以时下故能有子也妇人不孕之故

女子不孕之故由伤其任冲也经曰女子二七而天癸至任衇通太冲衇盛月事以时下故能有子若为三因之邪伤其冲任之衇则有月经不调赤白带下经漏经崩等病生焉或因宿血积于胞中新血不能成孕或因胞寒胞热不能摄精成孕或因体盛痰多脂膜壅塞胞中而不孕皆当细审其因按证调治自能有子也

女子隂类也以血为主其血上应太隂下应海潮月有盈亏潮有朝夕月经三旬一下与之相符故又谓之月水月信也女子月经一月一行者其常也或先或后乃其病也然亦有两月一行谓之并月者有三月一行谓之居经者有一年一行谓之避年者有一生不行而依然能孕育谓之暗经者此所禀之不同而亦非病不湏治也

妇女月经一月一下此其常也若经行而吐血衄血上溢妄行者是谓逆经有受孕之后月月行经而産子者是谓垢胎有受孕数月其血忽下而胎不陨者是谓漏胎此皆月经之异乎常者也外因经病

经曰天地温和则经水安静天寒地冻则经水凝泣天暑地热则经水沸溢卒风暴起则经水波涌而陇起六滛之邪入于胞中则损伤冲任故妇人经病本此同叅也如寒则血凝热则血沸风则血荡然波涌而大下亦犹经水之被寒热风而不得安澜也

妇人从人凡事不得専主忧思忿怒鬰气所伤故经病因于七情者居多盖以血之行止顺逆皆由一气率之而行也

血者水谷之精气也在男子则化为精在妇人则化为血上为乳汁下为月水若内伤脾胃健运失职饮食减少血无以生则经必不调亦有女子天癸既至逾期不得与男子合未期思与男子合与夫经正行时而合此皆合之非道亦致不调或过滛合多则液竭産多乳衆则血枯亦皆能损伤隂血致成经病也

血属隂从阳化故其色以正红为正虽有经病亦易为治也若色变深红紫黒乃热之徴也或黄如米泔乃湿化也浅淡红白乃虚象也更当审其有瘀有块色黯色明以治之若黯而紫黒兼见冷证多属寒凝若明而紫黒兼见热证多属热结也气秽清浊病因

凡血为热所化则必稠黏臭秽为寒所化则必清澈臭腥若是内溃则所下之物杂见五色似乎脓血若更有臓腐败气且时下不止而多者是危证也其命必倾矣

经来或前或后谓之愆期皆属经病经来往前赶日不足三旬者属血热若下血多色深红而浊则为有馀之热若下血少色浅淡而清则为不足之热也经来往后退日过三旬后者属血滞若色浅淡血少不胀痛者则属气虚血少涩滞不足之病若色紫血多腹胀痛者则属气实血多瘀滞有馀之病也

经行发热时热潮热之病若在经前则为血热之热经后则为血虚之热发热时热多是外感湏察客邪之热午后潮热多属里热当审隂虚之热也经行寒热身痛

经来之时恶寒发热身体疼痛者当分荣卫虚实若发热恶寒身痛不胀而有汗者属卫虚荣不足若发热恶寒身胀痛而无汗者属荣实卫有馀也经行腹痛

凡经来腹痛在经后痛则为气血虚弱经前痛则为气血凝滞若因气滞血者则多胀满因血滞气者则多疼痛更当审其凝滞作胀痛之故或因虚因实因寒因热而分治之也

经行泄泻乃脾虚也若鸭溏冷痛是寒湿也经行呕吐是胃弱也若呕出涎饮则是伤饮若吐出食物则是伤食然伤食者多痛而吐食伤饮者不痛而呕饮也

妇女经血逆行上为吐血衄血及错行下为崩血者皆因热盛也伤隂络则下行为崩伤阳络则上行为吐衄也若去血过多则热随血去当以补为主如血少热尚未减虽虚仍当以清为主也经水过多兼时下白带

经水过多清稀浅红乃气虚不能摄血也若稠黏深红则为热盛有馀或经之前后兼赤白带而时下臭秽乃湿热腐化也若形清腥秽乃湿瘀寒虚所化也

四君子汤补养元气虚弱通用之方即人参茯苓白术灸草引用枣姜也异功散是于补气中兼理其气即四君子汤加陈皮也六君子汤治脾虚痰饮即四君子汤加橘红半夏也香砂六君子汤治胃虚呕吐即六君子汤加藿香砂仁也七味白术散治脾虚渇泻即四君子汤加藿香葛根木香也参苓白术散治脾胃虚泻即四君子汤加薏苡桔梗山药莲肉砂仁扁豆也归脾汤治思虑损伤心脾气血即四君子加当归黄耆枣仁逺志木香也逍遥散调肝理脾即四君子汤减人参加柴胡当归白芍薄荷也八珍汤于补气中兼补其血即四君子汤合四物汤也十全大补汤大补气血即八珍汤加黄耆肉桂也双和饮平补气血即十全大补汤减人参茯苓白术也人参养荣汤于补气中专养荣血即十全大补汤减川芎加陈皮也理中汤治脾胃虚寒吐泻即四君子汤去茯苓加乾姜也

四物汤乃妇人经産一切血病通用之方故主之也其方即当归川芎白芍药熟地黄凡血瘀俱减白芍药改用赤芍药破之血热俱去熟地黄易用生地黄凉之风感太阳卫分发热有汗夲方合桂枝汤以桂枝甘草解之名桂枝四物汤寒伤太阳荣分发热无汗本方合麻黄汤以麻黄杏仁桂枝甘草发之名麻黄四物汤邪传少阳半表半里往来寒热本方合小柴胡汤以柴胡黄芩半夏人参甘草和之名柴胡四物汤邪传阳明里热便结本方合调胃承气汤以大黄朴消甘草下之名玊烛散

经水先期而至属热而实者用四物汤加黄芩黄连清之名芩连四物汤属热而虚者用四物汤加地骨皮丹皮凉之名地骨皮饮血多无热者用四物汤加阿胶艾叶止之名胶艾四物汤血多因热者用四物汤加黄芩白术和之名芩术四物汤若血多有块色紫稠黏乃内有瘀血用四物汤加桃仁红花破之名桃红四物汤先期血少浅淡乃气虚不能摄血也用当归补血汤补之其方即当归黄耆也若虚甚者则当用四物汤加人参黄耆补之名圣愈汤若血涩少其色赤者乃热盛滞血用四物汤加姜黄黄芩丹皮香附延胡通之名姜芩四物汤逐瘀湏用佛手散即四物汤去生地白芍又名芎归汤逐瘀血其效如神也

经水过期不至因血气凝滞胀痛者用过期饮其方即四物汤加桃仁红花香附莪术肉桂甘草木香木通也若过期不至并不胀痛者乃无血可行是血虚也宜用双和饮圣愈汤人参养荣汤经行发热证治

经来发热有表邪证者用前桂枝四物等汤发之若内热者用地骨皮饮加胡连清之名加味地骨皮饮经后发热乃血虚内热用四物汤加黄耆地骨皮补而凉之名六神汤若脾虚肝热用逍遥散理脾而清肝

经来时身体痛疼若有表证者酌用前麻黄四物桂枝四物等汤以发之若无表证者乃血衇壅阻也宜用四物汤加羌活桂枝以疏通经络名羌桂四物汤若经行后或血去过多者乃血虚不荣也宜用黄耆建中汤以补之其方即小建中汤桂枝白芍甘草姜枣饴糖加黄耆也

经后腹痛或去血过多乃血虚也宜用当归建中汤补之其方即小建中汤加当归也经前腹胀痛乃血气凝滞若胀过于痛是气滞其血也宜用加味乌药汤开之其方即乌药缩砂延胡索甘草木香香附㯽榔也若痛过于胀是血凝碍气也宜用琥珀散破之其方即三棱莪术丹皮官桂延胡索乌药刘寄奴当归赤芍生地黄也

凡胞中虚寒一切经病皆因经水来多胞虚受寒所致或因受寒过期不行小腹冷痛者宜用大温经汤即当归川芎白芍炙草人参肉桂吴茱萸丹皮阿胶半夏麦门冬也若胞中不虚惟受风寒为病宜吴茱萸汤依大温经汤方更加防风藁本细辛乾姜茯苓木香减去阿胶人参白芍药川芎即是呉茱萸汤也

经来泄泻乃脾虚也宜用参苓白术散鸭溏清澈冷痛乃虚寒也宜用理中汤肌热渇泻乃虚热也宜用七味白术散呕饮痰水乃虚湿也宜用香砂六君子汤

经前吐血衄血乃内热壅廹其血宜用三黄四物汤泻之其方即四物汤加大黄黄芩黄连经后吐血衄血虽仍有热亦不宜泻但当用犀角地黄汤清之其方即犀角生地黄赤芍药牡丹皮也调经门彚方

经曰石瘕生于胞中寒气客于子门子门闭寒气不得通恶血当泻不泻衃以留止日以益大状如懐子月事不以时下皆生于女子可导而下此论经闭因寒气客于下故病血瘕而不病肺劳也经曰月事不来者胞衇闭也胞衇者属心而络于胞中今气上廹于肺心气不得下通故月事不来也此论胞衇闭因热气攻于上故廹肺作咳病肺劳而不病血瘕也

二阳者阳明胃也女子有隠曲不得之情则心脾气鬰不舒以致二阳胃病饮食日少血无以生故不月也血虚则生内热愈热愈虚肌肉乾瘦如风之消物故名曰风消也火盛无制心乗肺金金气不行不能运布水精留于胸中津液悉化为痰咳𠻳不已日久成劳传为息贲则不能医矣息贲者喘也

失血过多而与爪甲之色俱浅淡黄白乃脱血病也或因过滛精竭或因産多乳衆伤血血枯经来渐少二三月后经闭不行以致证见骨蒸肌热面色枯白两颧红赤懒于饮食皮乾消瘦咳𠻳频频不已多成虚损之证

男子虚劳治法已详于杂病心法要诀虚劳门内女子之劳多因损其隂血或因病后伤其隂血或因素禀隂血不足然必见隂亏骨蒸血枯经闭咳𠻳日久不已之证始名曰劳若不咳𠻳则谓之虚不可谓之劳也风消者古劳证名也女子曰血风劳者盖以内经曰劳风发于肺下是谓虚病之人感受风邪则肺受之故始病必先咳𠻳也若不先解风邪而即补者未有不因久𠻳不已而成劳者也故曰血风劳也

妇人七七四十九嵗时天癸竭地道不通当月水不下若月水不断不见他证乃血有馀不可用药止之若已断或一年或三五年复来者当审其有故无故是何邪所干随证医治也

室女年幼气血尚未充足有经来数月复又不来者若无他证所苦则不得谓之灾疾必是避年或气血未充若兼见虚损形状则为室女血枯经闭童劳多属难治故曰命可哀也

师道姑也尼女僧也室未适夫之女也寡少而亡夫之妇也异乎治者谓不与寻常妇女同其治也如诊其衇弦出寸口则知其心志不遂情志之为病也凡欲调妇女一切经病若不先识此因则不能明情志错杂难名之病状也治此证者当以和肝理脾开郁清心随证施治自可收功也

寒气客于胞中血留不行而成石瘕兼表证多者宜吴茱萸汤温散之里证多者宜琥珀散攻之胞衇闭上廹于肺心气不得下通故月事不来宜三和汤清之即四物汤合凉膈散乃朴消大黄连翘薄荷甘草栀子黄芩也如大便不实者去消黄吴茱萸汤

经曰二阳之病发心脾女子不月二阳胃也胃热甚则烁其血血海乾枯故月事不下宜以玉烛散泄其胃热则经血自行若因素有吐衄之证或生育过多则血海乾枯及房劳过伤隂血乳衆伤其血液皆足以致经闭失血多者宜养荣汤主之房劳过者以六味地黄汤滋之即山萸山药白茯苓丹皮泽泻熟地黄也乳衆者以十全大补汤培补之

经闭久𠻳又见骨蒸潮热盗汗自汗饮食减少之证则谓之血风劳宜用刼劳散即人参茯苓白术当归生地甘草黄耆半夏五味子阿胶也

妇人七七四十九嵗后天癸不行若止而复来无他证者乃血有馀不得用药止之若因血热者宜芩心丸用黄芩心末二两醋丸温酒送下或用益隂煎即知母黄蘖龟板生地缩砂炙草也若血去过多热随血去冲任虚损其血不固者宜十全大补汤八珍汤若因怒气伤肝肝不蔵血忧思伤脾脾不摄血者宜于逍遥散归脾汤二方斟酌用之十全大补汤

室女经闭多有气血凝结者宜用大黄䗪虫丸破血行气其经自通方用大黄䗪虫桃仁杏仁蝱虫水蛭蛴螬甘草白芍乾漆生地黄芩蜜丸服若其人虚弱不任攻下则用泽兰叶汤即泽兰叶当归甘草白芍也兼服栢子仁丸方用栢子仁熟地泽兰叶牛膝卷栢续断丸服煎丸并进久久其血自行至于师尼寡妇经闭之证多属郁热宜用逍遥散加香附泽兰叶丹皮生地郁金黑栀黄芩以和肝理脾清心开郁其经自通也

㓂宗奭曰宁治十男子莫治一妇人谓妇人之病多不易治也盖以妇人幽居情郁忧恚爱憎多疑所懐不遂性执偏拗诊时又不令医师观形望色闻声问病富贵之家居奥室之中处帏幔之内且复以帕蒙手既不能行望色之神又不能尽切衇之巧未免详问问之觉繁反谓医学不精往往并药不信不知问非易事非精于医者必不能问也夫望闻问切四者欲去其三即是神医亦无由施其术也此古今之通患谓之曰妇人不易治不诚然㢤

未诊妇人女子之病必先问经期与有无妊娠若不详细审问倘用药误触之则所闗匪细多变生他证疑似难明岂不昧其病之所因哉


按
