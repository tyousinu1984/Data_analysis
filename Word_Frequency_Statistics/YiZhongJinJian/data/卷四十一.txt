注
动植之物一有其形则形之至精至粹之处卽名曰心动物之心者形若垂莲中含天之所赋虚灵不昧之灵性也植物之心者卽中心之芽中含天之所赋生生不已之生意也此形若无此心则形无主宰而良性生意亦无著落矣此心若无良性生意则心无所施用不过是一团死肉一枯草木之芽耳盖人虽动物之贵而其中含良性与一切动物皆同本乎天真也天真之气分而言之为精气神故曰以精为体以神为用也合而言之浑然一气故曰天真一气精神之祖也

魂阳之灵随神往来魄阴之灵并精出入盖神机不离乎精气亦不杂乎精气故曰妙合而有也故指神而言则神超乎精气之外指精气而言则神寓乎精气之中意者心神之机动而未形之谓也志者意所专注也思者志之变动也虑者以思谋远之谓也智者以虑处物之谓也此皆识神变化之用也

五藏所藏七神心藏神脾藏意与智肺藏魄肝藏魂肾藏精与志也五藏所生七情心生喜肝生怒脾生忧思肺生悲肾生恐也气和则志达故生喜笑气暴则志愤故生恚怒系心不解散故生忧思凄心则哀苦故生悲哭内恐外触非常事物故生恐惧惊骇也

惊悸怔忡健忘恍惚失志伤神等病皆因心虚胆弱诸邪得以乗之也心气热者先用朱砂安神丸以清之其馀虚实诸邪则当与虚损九气癫癎痰饮等门合证拣方自有效法之处

恐畏不能独自卧者皆因气怯胆虚也仁熟散即栢子仁熟地黄枸杞子五味子山茱萸桂心人参茯神菊花枳殻为末老酒调服也

李时珍曰经有言癫狂疾者又言癫疾为狂者是癫狂为兼病也邪入于阳者狂邪入于隂者癫盖癫疾始发志意不乐甚则精神呆痴言语不伦而睡如平时以邪并于阴也狂疾始发多怒不卧甚则凶狂欲杀目直骂詈不识亲疎而夜多不卧以邪并于阳也然俱不似癎疾发则吐涎神昏卒倒无知口噤牙𦂳抽搐时之多少不等而省后起居饮食皆若平人为别也癎虽分而为五曰鸡马牛羊猪名者以病状偶类故也其实痰火气惊四者而已所以为治同乎癫狂也

癫狂癎疾初起多痰者先以三圣散吐之风盛有痰者用青州白丸子热盛有痰者用礞石滚痰丸痰而形气实者用遂心散痰而兼气鬰者用矾鬰丸痰而兼惊者用控涎丹无痰神轻因而惊悸者用镇心丹抱胆丸癎病发时灸百㑹不拘壮数以苏为止再发再灸以愈为度初发用皂角汁灌鼻内其风涎即从鼻口中涕唾而出若苏后其涎不止以盐汤服之自止

一气流行不为邪触何病之有若为寒触外束皮肤腠理闭其气收矣即寒病也炅火也若为火触热蒸汗出腠理闭其气泄矣即暑病也若为喜触喜则气和志达其气缓矣素中虚极者缓则气散即暴脱也若为劳触劳则喘息且汗出其气耗矣即劳倦也若为思触心有所存气留不行其气结矣即郁气也若为怒触怒则气逆甚呕血其气上矣上极而下乘脾之虚则为飱泄也若为恐触恐则精却伤精志其气下矣若为惊触心无所依神无所归虑无所定其气乱矣怔忡心动不安之病也若为悲触心肺气戚荣卫不散其气消矣凡此九气丛生之病壮者得之气行而愈弱者得之气著为病也

短气者气短而不能续息也少气者气少而不能称形也皆为不足之证气痛者气为邪阻气道不通或在经络或在藏府攻冲走注疼痛也上气乃浊气上逆下气为清气下陷气郁者或得于名利失志或得于公私怫情二者之间也浊气上逆苏子降气汤清气下陷补中益气汤甚者加诃子五味子然清气下陷下气不甚臭秽惟伤食下气其臭甚秽乃肠胃郁结榖气内发而不宣通于肠胃之外郁在胃者上噫气也郁在肠者下失气也补中益气汤方见内伤门

寒者热之麻黄理中是也热者寒之白虎生衇是也结者散之越鞠解郁是也上者抑之苏子降气是也下者举之补中益气是也惊者平之镇心妙香是也喜以恐胜悲以喜胜以情治情是也劳者温之短气少气者补之保元四君是也

木香流气饮调治一切诸气为病其功能快利三焦通行荣卫外达表气内通里气中开胸膈之气其水肿胀满气壅喘𠻳气痛走注内外疼痛并皆治之即人参白术茯苓炙草橘皮半夏丁皮沉香木香中桂白芷香附草果苏叶青皮大黄枳殻厚朴㯽榔蓬术麦冬大腹皮木𤓰木通也

分心气饮治七情气滞胸腹之病正者谓藿香正气散也正减者谓即藿香正气散方减白芷厚朴加木通木香香附麦冬官桂青皮桑皮槟榔枳殻蓬术也

苏子降气汤治下虚上盛气壅上攻喘咳涎𠻳胸膈满闷气秘便难气逆呕血即橘皮半夏肉桂南苏子前胡厚朴沉香当归甘草也越鞠汤治六郁食郁气郁血郁痰郁湿郁热郁即苍术山栀神麯香附抚芎也夫气郁之病若久必与血痰湿热饮食相合故治郁之方可治气郁也其气实者加木香气虚者加人参血实者加红花血虚者加当归痰多者加半夏湿多者加白术热多者加萸连饮多者加茯苓食多者加麦糵在临证者消息耳四七汤

四七汤治七情过节七气病生郁结生痰如絮如膜凝结喉间咯之不尽咽之不下名曰梅核气日久不愈变生噎膈上吐涎沫下秘二便也宜用此平和之剂即半夏茯苓厚朴紫苏叶也胸腹中气不快加橘皮甘草香附亦治妇人一切气病妇人有孕喜吐者名曰恶阻更加川芎当归白芍妇人肥白多痰气郁有白浊带下者亦以本方送青州白丸子可也

心气实病惊者宜用镇心丹即朱砂龙齿末等分猪心血为芡实大丸每服三丸麦冬汤下心气虚病惊者宜用妙香散加菖蒲即木香麝香山药茯神人参黄耆炙草朱砂桔梗逺志茯苓石菖蒲也遗精总括

不梦而遗谓无所感于心而自遗则为心肾虚弱不固也梦而后遗谓有所感于心相火煽而强迫之则为二火之强不固也或过欲之人日惯精滑或清气不足下陷不固或久旷之人精盛溢泻或醇酒厚味火强不固皆为是病也

龙骨远志丸治心肾虚弱不梦而遗者即龙骨朱砂远志茯神茯苓石菖蒲人参也坎离旣济汤治梦而后遗火强久旷者即生地黄蘖知母也若胃虚食少便耎则不宜生地知蘖恐苦寒伤胃故宜封髓丹即黄蘖甘草缩砂仁也

精出不止阳强不倒名曰强中此病皆因过服房术中补药或贪淫过欲而成也若不急治日久精尽阳强不化迫血而出疼痛不已形羸而死或不即死亦必发消渴大痈也阳盛阴虚者宜大剂坎离旣济汤加生龙骨清而补之形实热盛者宜黄连解毒汤加大黄先攻其热可也病后热去调理宜补精丸即补骨脂韭子山药磁石肉苁蓉人参鹿茸也

赤多属热亦有浊带日久精竭阳虚不及化白而属寒者白多属寒亦有败精湿热酿成腐化变白而属热者是则不可槩以寒热论赤白也

赤浊带下属热者宜用清心莲子饮方在淋门白浊带下属寒者宜用萆薢分清饮即萆薢菖蒲乌药益智甘草茯苓也赤白浊带下属湿热者宜用珍珠粉丸即炒黑姜炒黄栢滑石青黛炒神麯炒椿皮蛤粉也

赤白浊带下属虚寒者及虚阳上攻头痛喘𠻳痰壅气逆俱宜黑锡丹即补骨脂小茴香葫芦巴肉蔲附子肉桂木香金樱子沉香阳起石巴㦸硫黄黑铅也

饮则清稀故为阴盛痰则稠浊故为阳盛稠浊是热痰属心也沫清是寒痰属肾也少而粘连咯不易出是燥痰属肺也多而易出是湿痰属脾也搐搦眩晕是风痰属肝也膈上痰满呕吐痰涎此饮留于膈间名曰伏饮也喘咳面肿不得卧此饮留于肺名曰支饮也饮流四肢身体重痛此饮留行于体名曰溢饮也咳𠻳引脇疼痛此饮留于脇下名曰悬饮也素盛今瘦漉漉有声水走肠间此饮留于肠胃名曰痰饮也凡饮留于胸肺则喘满短气而渴饮留于膈下则心下悸或背心寒冷也二陈汤

诸痰谓一切痰皆宜二陈汤治之即橘红半夏茯苓甘草也因有苓半性过渗燥故与燥痰不相当也依本方风痰加南星白附子热痰加黄芩黄连寒痰加乾姜肉桂气痰加厚朴苏叶即是合四七汤也因郁生痰加香附气虚有痰加人参白术即六君子汤也湿痰加苍术燥痰宜用燥痰汤即枯黄芩旋覆花海石天冬橘红风化芒消枳殻桔梗贝母栝蒌霜也

指迷丸治一切痰饮平和之剂即茯苓风化芒消枳殻半夏也痰饮寒实者用𤓰蒂散吐之或用透罗丹下之热实者在膈上用大䧟胸汤丸在三焦用小胃丹攻之

留饮者谓一切饮留于上下内外也实者用控涎丹攻之虚者用苓桂术甘汤温之伏饮实者用神佑丸虚者用半夏三钱茯苓二钱丁香一钱生姜三钱煎服治之即半夏茯苓汤加丁香也支饮用葶苈大枣汤悬饮用十枣汤治之溢饮有热者用越婢加术汤即麻黄石膏甘草生姜大枣加苍术也有寒者用小青龙汤治之

有声无痰曰咳有痰无声曰𠻳有声有痰曰咳𠻳内经虽云五藏六府皆令人咳而大要皆在聚于胃关于肺也因胃浊则所游溢之精气与脾湿所归肺之津液皆不能清水精之浊难于四布此生痰之本为𠻳之原也肺居胸中主气清肃或为风寒外感或为痰热内干清肃有失降下之令因气上逆而咳𠻳也久劳成谓久病咳𠻳不已伤肺成劳也

参苏饮治感冒风寒伤肺咳𠻳嚏唾痰涎发热恶寒也即人参苏叶橘红半夏茯苓甘草枳殻桔梗前胡葛根也形气虚者必用人参若形气实减去可也若头痛依本方去人参以前胡易柴胡加川芎名芎苏饮若喘𠻳依本方去人参加杏仁名杏苏饮若内有热加黄芩有寒加麻黄乾姜若虚劳之人及胎前産后而有是病依本方合四物汤名茯苓补心汤量其虚实寒热加减可也

泻白散即桑皮地骨皮甘草也治喘𠻳面肿无痰身热是为肺经火郁气分若无汗是为外寒郁遏肺火加麻黄杏仁以发之若无外证惟面赤是为肺经火郁血分加黄芩内热甚者更加黄连以清之咳急呕逆者加青皮橘红半夏以降之火郁甚而失音者加诃子肉桔梗以开之若喘𠻳面浮不得卧者是为兼有停饮加苦葶苈以泻之名葶苈泻白散

清肺汤即麦冬天冬知母贝母甘草橘红黄芩桑皮也有痰燥而难出加栝蒌子痰多加半夏喘加杏仁胸膈气不快加枳殻桔梗久则宜敛加五味子

喻氏喻嘉言也枇枇杷叶也羚犀羚羊角犀角也蒌霜栝蒌霜也

寒实痰盛涎清热实痰盛稠黏皆能令人咳𠻳𠻳时痰涎顿壅气闭难出寒实者用透罗丹即巴豆杏仁大黄牵牛皂角半夏共为末蒸饼为小丸量服方出丹溪心法附馀热实者宜泻肺丸方见失血门

人参泻肺汤即凉膈散栀子连翘薄荷黄芩大黄甘草枳殻桔梗杏仁人参桑皮也

补肺汤即人参麦冬五味子欵冬花紫菀桑皮桂枝锺乳石白石英糯米大枣生姜也

人参养肺汤为治肺气虚损久劳不寒不热之平剂也其方即人参炙草杏仁阿胶知母大枣乌梅罂粟殻地骨皮桑皮也

咳𠻳痰少血多用太平丸方诸书俱有琼玉膏

琼玉膏治虚燥先以生地煎膏后入炼白蜜人参茯苓末搅成膏杏酥膏治不虚而燥以杏仁霜奶酥油炼白蜜溶化合膏

呼吸气出急促者谓之喘急若更喉中有声响者谓之哮吼气粗胸满不能布息而喘者实邪也而更痰稠便鞕者热邪也气乏息微不能续息而喘者虚邪也若更痰饮清冷寒邪也

气多谓出气多入气少也华盖汤

外寒伤肺喘急用华盖散即麻黄杏仁苏子甘草橘红赤茯苓桑皮也依本方减茯苓加黄芩欵冬花半夏白菓名千金定喘汤治哮吼表寒之喘葶苈大枣汤治停饮不得卧之喘也

面赤浮肿谓之火郁之喘宜泻白散痰盛声急谓之痰喘宜萝皂丸无痰声急谓之气喘宜苏子降气汤方在诸气门

五味子汤即五味子麦冬人参陈皮杏仁也人参理肺汤即人参桔梗五味子麻黄杏仁罂粟殻当归木香也黑锡丹方在浊带门肾气汤方在虚劳门

经曰衞气之在身也常然并衇循分肉行阴阳相随何病之有若其人内伤七情外感六气饮食失节劳役过度则邪正相攻荣衞失和衞气与风寒之邪客于衇中则为衇胀衞气与风寒之邪留于分肉则为肤胀也

衇胀之证腹筋起络色变久而不已则成单腹胀四末脱瘦清冷也肤胀之证●●然初不坚鞕纒绵不愈则成气鼓胀满膨膨急鞕也

风寒之邪不客于衇中分肉而干衞气深入客于肠外僻而内著日以益大状如怀子月事仍以时行名曰肠覃或干荣气深入客于胞中恶血留止日以益大状如怀子月事不以时下名曰石瘕此皆生于女子在男子则为疝病也

凡肿胀之病皮厚色苍者皆属气也皮薄色泽者皆属水也气阳也阳性急故为胀速每从上肿而渐下得以安卧邪在外也水阴也阴性迟故为胀渐每从下肿而渐上更有咳喘不得卧之徴也石水之证少腹肿满水在下故不喘也上肿曰风下肿曰水故风水之证面与胫足同肿也然石水属阴邪故曰寒结也风水属阳邪故曰热湿凝也胀满水肿死证

腹胀身热阳盛胀也若吐衄泻血则阴亡矣四肢瘦冷阴盛胀也若数泻不止则中脱矣先肿胀腹后散四肢者可治先肿四肢后归入腹者不治肿胀之病多实服利下之药旋消旋起则为正不胜邪亦不治腹筋青涨高起胀肿苍黑脐肿突出阴囊肿腐缺盆脊背肿平足心肿平则五藏伤皆不治也衇大而时絶或虚涩细则气血败皆死衇也木香流气饮

肤胀皮肤胀也衇胀经衇胀也此二胀皆通身胀也单腹胀四肢不胀鼓胀其胀如鼓此二胀皆腹胀四肢不胀也肤胀宜用木香流气饮衇胀亦用此汤更加姜黄抚芎也方在诸气门

单腹胀鼓胀当分气血而治肠覃亦气病也故同气实胀者一治之皆用厚朴散即厚朴㯽榔木香枳殻青皮陈皮甘遂大㦸石瘕亦血病也故同血实胀者一治之宜用下瘀血汤即大黄桃仁䗪虫甘遂也

胀有虚实寒热若胀而形气虚少寒者宜用寒胀中满分消汤即人参黄茋当归茯苓厚朴半夏吴萸黄连乾姜生姜升麻柴胡川乌麻黄青皮黄蘖泽泻荜澄茄草豆蔲益智木香也胀而形气虚少热者宜用热胀中满分消汤即缩砂人参白术茯苓炙草广皮半夏知母猪苓泽泻枳殻厚朴黄芩黄连乾姜姜黄也

从上肿者多外感风邪故宜乎汗从下肿者多内生湿邪故宜乎利水外散风水宜用越婢汤加苍术即麻黄石膏甘草苍术也内利水湿宜用贴脐等法一以巴豆去油四钱水银粉二钱硫黄一钱研匀成饼先用新绵一片布脐上内饼外用帛缚时许自然泻下恶水待下三五次去药以粥补住日久形羸隔一日取一次一饼可救三五人一以鲜赤商陆根杵烂贴脐上以帛缚定水自小便出一以田螺四个大蒜五个车前子末三钱研成饼贴脐中以帕缚之少时尿利即愈或内服沉香琥珀丸即苦葶苈子真郁李仁防己沉香陈皮琥珀杏仁苏子赤茯苓泽泻麝香也若通身肿则当外散内利宜用䟽凿饮子两解之若水盛上攻喘急不得卧则当先用苏子葶苈丸以定喘即此二味等分为末枣肉丸阳水属热实者热盛宜用大圣浚川散湿盛宜用舟车神佑丸以下之二方在医宗必读阴水属寒虚者脾虚不食便软宜用实脾饮肾虚胫足冷硬宜用肾气丸

水肿外散内利两解峻者疏凿饮即椒目赤小豆㯽榔商陆木通羌活秦芄大腹皮茯苓皮泽泻也外散内利两解和者茯苓导水汤即泽泻茯苓桑皮木香木𤓰砂仁陈皮白术苏叶大腹皮麦冬㯽榔也

里实二便澁者宜用浚川散神佑丸里虚二便通者宜用实脾饮即人参白术茯苓炙草木香木𤓰川附子大腹子厚朴草果炒乾姜也肿胀之病属虚寒者自宜投诸温补之药而用之俱无効验者虚中必有实邪也欲投诸攻下之药而又难堪然不攻之终无法也须行九补一攻之法是用补养之药九日俟其有可攻之机而一日用泻下之药攻之然攻药亦须初起少少与之不胜病渐加之必审其药与元气相当逐邪而不伤正始为法也其后或补七日攻一日补五日攻一日补三日攻一日缓缓求之以愈为度若能戒盐醤淡食百日多有生者


按
