注
灵枢九针篇帝曰九针焉生何因有名岐伯曰天地之大数也始于一终于九一法天二法地三法人四法时五法音六法律七法星八法风九法野九针者圣人起天地之数始于一而终于九九而九之九九八十一以起黄钟之数针之数应之而人之身形亦应之皮应天肉应地血衇应人筋应时声应音隂阳应律齿面目应星气应风九窍三百六十五络应九野此天人相通之道也故一针皮二针肉三针衇四针筋五针骨六针调阴阳七针益精八针除风九针通九窍除三百六十五节气各有所主也

经之一曰鑱针者取法于巾针去末寸半卒锐之长一寸六分鑱者锐也卒者尾也谓此针长一寸六分上去末寸半下只留一分之锋欲浅刺不令深入也

鑱针即今箭头针也主刺邪热病在头身皮肤之证毋令深入深则有伤阳气故必分许浅浅刺之使邪去而正不伤荣卫得和则病除矣

经之二曰员针者取法于絮针筒其身而卵其锋长一寸六分筒身卵锋者谓身直如竹筒末锋员如卵锐也

员针即絮针也主治邪气在分肉之间盖筒身卵锋利导分肉能使邪气行而不伤于肌肉之正气也

经之三曰鍉针者取法于黍粟之锐长三寸半黍粟之锐者员而微尖利于用补者也

鍉针之锋如黍粟之锐主治邪在衇中不欲深入只按衇以候气至刺衇中之邪气使独出也若深按陷至肌肉邪气虽出而肌肉之正气必伤矣四曰锋针式图

经之四曰锋针者取法于絮针刃三隅长一寸六分其上去八分下留八分刃三隅者盖直壮而锐可以写热出血也

锋针即今三棱针主刺时气温热瘤邪也凡发于经络中壅痼不解之病用三棱针之锋利以写热出血使经络开通荣卫调和而壅痼之疾愈矣五曰铍针式图

经之五曰铍针者取法于剑锋广二分半长四寸其必广二分半长四寸末如剑锋者取其能开通也

铍针之锋末如剑者主刺寒热相搏或邪气郁于荣卫凝滞不通发为痈疽其脓已成用此开之以取大脓大脓写则阴阳和而痈热愈矣

经之六曰员利针者取法于氂针微大其末反小其身长一寸六分其取法于氂者以毛之强者曰氂用其细健可稍深也

员利针尖其形如氂员而且锐主治虚邪客于经络而为暴痹与走注歴节疼痛等病以此刺之则经络流通而虚邪自去矣

经之七曰毫针者尖如蚊䖟喙取法于毫毛长一寸六分其必尖如蚊䖟喙者取其微细徐缓也毫针主治法歌

毫针者因取法于毫毛故名之也主刺邪客经络而为痛痹邪气轻浅者也凡正气不足之人用此针刺之静以徐徃渐散其邪微以乆留缓养正气则寒邪痛痹浮浅之在络者皆可平也

经之八曰长针者取法于綦针长七寸为其可以取深邪逺痹也

长针即今环跳针也主虚邪深入内舍于骨解腰脊节腠之间凡欲取深逺疼痛之邪必得身长末锋之针如法以刺之方能使深邪出逺痹解而得安康也

大针者即古人之燔针也凡周身淫邪或风或水溢于肌体留而不能过于关节壅滞为病者以此刺之使关节利大气通则淫邪壅于经络风虚肿毒伤于肌体者皆可去也

十二字分次第手法歌诀始自三衢杨继洲后之诸家口诀虽多皆不免于繁杂今撮其要仍编为十二歌诀庻简明切当便于后学

凡下针用左手大指爪甲重切所针之穴令气血开教病者心専于内不要外驰然后下针使针不伤荣卫方堪入竗也

凡下针之士须心小力雄以右手持针于穴上势若握虎不敢放松着力旋揷直至应止之处吸气三口然后提针徐徐而用凡机关三才奥理欲识于心而行于针者须将此再三推穷可也

凡下针必先将所用之针入于口中使之温热审定穴所方可与刺勿令冷热相争庻血气调和而得安祥也

凡下针要病人神气定息数匀医者亦如之关机最密切勿太忙须细审经络穴所在何部分不可轻施其针失于经络穴所也如在阳部必取筋骨间陷下之处则不伤于筋骨如在阴分郄膕之内动衇相应间则以爪重切经络少待片时方可进针而不伤于荣卫又必三思已定然后下针病可愈矣

凡下针若气不至用指于所属部分经络之路上下左右推而行之引而止之徃来循之使气血上下均匀针下自然气至沉𦂳得气即写之意也六摄法歌

凡摄针者因针下邪气滞涩不行也随经络上下用大指爪甲重切之使正气流行则邪气不能滞涩而针下自觉活动矣

凡退针全在手法三才之内皆有要诀元机不可不知如欲退针必须缓缓而出自地部退至人部再渐退至天部俱用少阴之六数泻之每一部六数须要少停三部共行三六一十八数令病人吸气三口随吸随提徐徐退至天部其疾病自然除矣

搓针者凡进退搓捻皆催其气至以泻邪气也如觉针下气𦂳切勿就移须用泻法但微微动转如搓线之状若转之太𦂳必至肉纒针头邪气滞涩而不能除矣

凡捻针时虽一般在手而指法不同故功有两般也如欲治上则大指向外捻外捻者令其气向上也如欲治下则大指向内捻内捻者令其气至下也内捻为之补外捻为之泻如经络向下者转针头逆之则为迎也经络向上者移针头顺之则为随也指法得宜则正气自复而邪气自退矣十留针歌

留针者凡出针至于天部入针至于地部须在皮肤肌肉间徐徐容留令荣卫宣散方可出针入针若出针太急则血随针出反伤荣卫其巧妙元机全在指头也

摇针者如出针三部欲泻之际每一部摇二三摇多者不过六摇而已以指捻针如扶人头摇之之状使孔穴开大无有窒碍庻邪气退除而病愈矣十二拔针歌

凡针毕拔针最要精详不可轻率忙乱也如欲出针须待针下气缓不沉不𦂳觉轻动滑快方以右指捻住针尾以左手大指按其针穴及穴外之皮令针穴门户不开神气内存然后拔针庻不致于出血此针家要诀须当韫于锦囊也

行针取分寸法以同身寸法为凖男左手女右手以中指第二节屈指两纹尖相去为一寸童稚亦如之虽人身有长短体有肥瘦入针之分数不一而身形之长者其指节亦长身形短者其指节亦短但随其长短以取分寸则自凖矣肥人肌肉肥厚血气充满宜刺三分半瘦人肌肉瘦薄血气未盛宜刺二分然虽如此犹当有经有权不可执一而论如遇不肥不瘦之人只在二三分之间酌量取之可也

井荥俞经合原十二经穴名也手足阳经有原穴手足阴经无原穴阴之俞穴即阴之原穴也所出为井井者如水之出也所流为荥荥者如水之流也所注为俞俞者如水之注也所行为经经者如水之行也所入为合合者如水之㑹也原者如水之源也夫春针荥者取络衇在分肉间刺之浅者也夏针俞者取孙络在肌肉皮肤之上也秋针合者亦取络衇在分肉间故如春时之所刺冬针井者取络衇孙络之下比他时所刺则深而留之以冬气入藏故也经原之原手足阴阳之经诸病皆宜刺之但所刺有深有浅不能枚举此四时针刺之大㫖自古相传者也

凡藏府有病均可以刺之即难经云五藏六府有病皆取其原者是也盖各经有所主之病必随其各经表里先主后客并刺之主者原穴也客者络穴也如手太隂肺经病可刺本经里之原穴即太渊穴也复刺大膓表之络穴即偏歴穴也手阳明大肠经病可刺本经表之原穴即合谷穴也复刺肺经里之络穴即列缺穴也足太隂脾经病可刺本经里之原穴即太白穴也复刺胃经表之络穴即丰隆穴也足阳明胃经病可刺本经表之原穴即冲阳穴也复刺脾经里之络穴即公孙穴也手少隂心经病可刺本经里之原穴即神门穴也复刺小肠经表之络穴即支正穴也手太阳小肠经病可刺本经表之原穴即腕骨穴也复刺心经里之络穴即通里穴也足少隂肾经病可刺本经里之原穴即太溪穴也复刺膀胱经表之络穴即飞扬穴也足太阳膀胱经病可刺本经表之原穴即京骨穴也复刺肾经里之络穴即大锺穴也手少阳三焦经病可刺本经表之原穴即阳池穴也复刺心包络经表之络穴即内关穴也手厥隂心包络经病可刺本经里之原穴即大陵穴也复刺三焦经表之络穴即外关穴也足少阳胆经病可刺本经表之原穴即丘墟穴也复刺肝经里之络穴即蠡沟穴也足厥隂肝经病可刺本经里之原穴即太冲穴也复刺胆经表之络穴即光明穴也此十二经主病之原穴为主络穴为客随表随里之刺法也

肺经里之原穴太渊大肠表之络穴偏歴二穴应刺之证卽胸胀溏泻小便频数洒洒恶寒翕翕发热咳嗽喘促短气皮肤肩背缺盆麻木疼痛皆肺大肠经病也

大肠表之原穴合谷肺经里之络穴列缺二穴应刺之证卽手之大指次指不用肩臂疼痛皮肤麻木不仁面颊顋肿耳鸣耳聋皆大肠肺经病也

脾经里之原穴太白胃经表之络穴丰隆二穴应刺之证卽身重倦怠面黄舌强而疼腹满时时作痛或吐或泻善饥而不欲食皆脾胃经病也

胃经表之原穴冲阳脾经里之络穴公孙二穴应刺之证卽项颈胸膺胯股胫胻足跗疼痛发狂妄言高歌弃衣而走恶烟火闻木音卽惊皆胃脾经病也

心经里之原穴神门小肠表之络穴支正二穴应刺之证饮水卽消背腹引腰作痛眩晕仆倒上咳吐下泄气热而心烦好笑善忘多惊皆心与小肠经病也

小肠表之原穴腕骨心经里之络穴通里二穴应刺之证卽颧颔耳肿苦寒热肩臑肘臂内外侧痛不能转动腰痛似折皆小肠心经病也

肾经里之原穴太溪膀胱表之络穴飞阳二穴应刺之证即大腹小腹脊背疼痛大便结燥脐下气逆上冲口渴吐血两足寒冷皆肾膀胱经病也

膀胱表之原穴京骨肾经里之络穴大锺二穴应刺之证即目胞脱陷泪出头项疼痛脐突大腹小腹胀痛按之其尿难出而溲血脓皆膀胱肾经病也

三焦表之原穴阳池心包里之络穴内关二穴应刺之证即手之小指次指如废而不能用目眦耳后咽喉肿痛自汗肩臑内外侧疼皆三焦包络经病也

心包里之原穴大陵三焦表之络穴外关二穴应刺之证即面红目赤好笑不休心中动悸内热手心热胸腋与臂手疼痛皆心包络三焦经病也

胆经表之原穴邱墟肝经里之络穴蠡沟二穴应刺之证即口苦胸脇髀膝外踝诸节疼痛太息马刀瘿瘤皆胆肝经病也

肝经里之原穴太冲胆经表之络穴光明二穴应刺之证即头痛颊肿脇疝疼痛妇人少腹胞中疼痛大便难小便淋好怒色靑皆肝胆经病也八衇交会八穴歌

公孙二穴是足太阴脾经穴也通于冲衇内关二穴此二穴是手厥阴心包络穴也四穴通于阴维衇四经㑹合循行之处在胃心胸之间故主治胃与心胸之病也○临泣二穴是足少阳胆经穴也通于带衇外关二穴此二穴是手少阳三焦经穴也四穴通于阳维衇四经会合连络之处在于目锐眦耳后颊颈肩之间故主治目锐眦耳后颊颈肩之病也○后溪二穴是手太阳小肠经穴也通于督衇申衇二穴此二穴是足太阳膀胱经穴也四穴通于阳蹻衇四经会合别络之处在于目内眦颈项耳肩膊小肠膀胱之间故主治目内眦颈项耳肩膊小肠膀胱之病也○列缺二穴是手太阴肺经穴也通于任衇照海二穴此二穴是足少隂肾经穴也四穴通于阴蹻衇四经㑹合系络之处在于肺系咽喉胸膈之间故主治肺系咽喉胸膈之病也

九种心疼者曰饮曰食曰风曰冷曰热曰悸曰虫曰注曰去来痛结胸者胸满鞕痛也翻胃者朝食暮吐食难停留也伤酒伤食积滞肠胃雷鸣水食气疾膈间脐腹疼痛两脇作胀胸膈满闷疟疾肠风大便下血以及妇人胞衣不下瘀血上攻迷心皆宜刺此公孙穴则立应也

中满心胸痞胀谓腹满心胸痞胀不通快也肠鸣泄泻谓暴泻脱肛也食难下膈伤于酒者谓呕吐食不能下或因酒伤也积块坚鞕横冲于脇妇女心脇疼痛里急胀痛伤寒结胸鞕痛疟疾里实等病皆刺内关无不愈矣

中风手足举动难谓手足不随也若疼痛麻木拘挛兼发热者风热也头风旋晕及肿痛连顋项目牙齿两耳咽喉皆赤肿痛游风搔痒筋衇牵引腰脇四肢与肋疼痛等证皆宜刺此临泣穴立时有竒功也

四肢骨节肿痛两膝痹冷手足不遂偏正头风脊背腰胯筋骨头项眉棱疼痛手足发热麻木夜间盗汗及破伤游风脚跟肿痛两眼赤红伤寒阳明自汗蒸热烘烘皆宜刺外关穴其病立已

手足拘挛者屈伸难也战掉者手足颤摇不能握也眩者晕也中风卒然昏仆不能语言癫癎不省人事瘈瘲抽掣头痛及暴发火眼热泪常流行痹腿膝背腰歴节周身疼痛项强伤寒感冒汗不出不能解上下牙齿顋龈咽喉肿疼手足麻木不仁破伤受风寝汗等证先砭后溪穴开通衇道无不愈矣

腰背脊强不能俯仰也足内踝红肿名绕踝风也足外踝红肿名穿踝风也恶风自汗与雷头风痛暴发火眼眉棱骨痛手足麻木拘挛臂冷及妇人吹乳乳房红肿未产者名内吹已产者名外吹也耳聋鼻衄癫癎抽搐肢节烦疼徧身肿满头汗淋漓等证此皆风热痰饮流注攻冲为病并宜先针申衇立时有功

内痔肛肿泄痢赤白咳痰唾血溺血及牙龈咽喉肿痛小便赤澁艰难心胸腹痛噎咽不快産后败血上干心气身发强直不能语言或瘀滞腰痛脐腹间寒子死腹中胎衣不下上攻膈塞并刺列缺其证必痊

上焦火盛咽喉闭塞不通下焦热结膀胱气痛小便淋澁胸中肿痛或食积酒积内蓄伤脾发黄或脐腹痛或呕泻胃翻吐食乳痈大便燥结及妇人生産艰难瘀血块痛昏迷膓风下血不已或膈中之气怏怏不快如梅核气格塞咽喉之间咯之不出咽之不下等疾急刺照海穴则诸证自散手足十二经所属歌

五藏心肝脾肺肾六府胆胃大肠小肠膀胱三焦共包络分属手足三阴三阳为十二经也如肺手太阴心手少阴心包络手厥阴手之三阴也手太阳小肠手阳明大肠手少阳三焦手之三阳也足太阳膀胱足阳明胃足少阳胆足之三阳也足太阴脾足少阴肾足厥阴肝足之三阴也

甲丙戊庚壬阳干也乙丁巳辛癸阴干也阳干为表为府阴干为里为藏故曰藏府表里配阴阳也地支十二经流注歌

人有十二经昼夜有十二时每一经主一时先从寅时入肺起卯入于大肠辰入于胃巳入于脾午入于心未入于小肠申入于膀胱酉入于肾戌入于包络亥入于三焦子入于胆丑入于肝至于寅时则又从肺起此十二经与十二时相循环而行者也

人身正衇十有二经每于平旦寅时营气始于中焦上注于手太阴肺经自胸中而出于中府至于少商以次行于手阳明大肠等十二经终于足厥阴肝经而复始于太阴肺经也凡手之三阴从藏走手手之三阳从手走头足之三阴从足走腹足之三阳从头走足周流不息循环无端也

手阳明大肠足阳明胃此二经多气多血之经也三焦胆肾心脾肺此六经多气少血也心包络膀胱小肠肝此四经乃多血少气也


按
此九针皆本于灵枢经中大小长短之法无有异也但细玩经中九针之用凡所取者皆言有馀之实邪则针之不宜于治虚也从可知矣

旧云三焦亦向壬中寄包络同归入癸方夫三焦为决渎之官犹可言壬而包络附于心主乌可云癸况二藏表里皆相火也故改正之

