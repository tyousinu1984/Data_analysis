注

夫痘胎毒也伏于有形之始因感而𤼵为生人所不能免然其𤼵也或染时气或感风寒或因饮食或由惊恐以病引病为患多端变更莫测且其间顺吉者少险逆者多有千方百计而不能冀其愈于万一者此其所以为难也古有种痘一法起自江右达于京畿究其所源云自宋真宗时峨眉山有神人出为丞相王旦之子种痘而愈遂传于世其说虽似渺茫然以理揆之实有参赞化育之功因时制宜之妙盖正痘感于得病之后而种痘则施于未病之先正痘治于成病之时而种痘则调于无病之日自表传里由里达表既无诸证夹杂于其中复有善方引导于其外薫蒸渐染胎毒尽出又何虑乎为患多端变更莫测以致良工束手于无可如何之地耶此诚去险履平避危就安之良法也然种痘一科多口传心授方书未载恐后人视为虚诞之辞相沿日久无所考稽使至理良法竟置无用之地神功湮没岂不大可惜哉今将种痘一法细加研究审度精详纂辑成书永垂千古庶为种痘之津梁咸登赤子于夀域也

尝考种痘之法有谓取痘粒之浆而种之者有谓服痘儿之衣而种之者有谓以痘痂屑乾吹入鼻中种之谓之旱苗者有谓以痘痂屑湿纳入鼻孔种之谓之水苖者然即四者而较之水苖为上旱苖次之痘衣多不应騐痘浆太渉残忍故古法独用水苖盖取其和平稳当也近世始用旱苖法虽㨗径㣲觉迅烈若痘衣痘浆之说则断不可从夫水苖之所以善者以其势甚和平不疾不徐渐次而入既种之后小儿无受伤之处胎毒有渐发之机百发百中㨗于影响尽善尽美可法可传为种痘之最优者其次则旱苖虽烈犹与水苖之法相近儿体壮盛犹或可施至若痘痂之何以为顺选苖之何以善藏天时之何以得正种期之何以为吉调摄之何以合宜禁忌之何以如法形气之何以可种与痘衣痘浆之弊一一条分缕晰细列于后学者必细心体閲则中有灼见不致有他岐之惑庶种法既善而成功可必矣

苗者痘之痂也种痘者全资乎此以为胎毒之引导关系匪轻选苖时宜留神细察不可轻忽其中有可用者有不可用者惟在痘之顺与不顺别之痘之不顺者出不尖圆色不红润浆不充满所落之痂黒暗而薄此天人合病内外合邪所致即幸而得愈亦不过良工之善为调治非天然之美此等痘痂断不可用痘之顺者始终无夹杂之证出则尖圆色则红润浆则充满所落之痂苍蜡光泽肥大厚实此得天地隂阳之正气极顺之苖也收而用之效如响应但此痂甚少所遇无多或不能亲其事而假手他人亦必令彼身亲目覩方可否则宁置而不用切勿滥用种者审之

种痘必资于苖而苖之所竒恃者在气之相通耳若遇热则气泄日久则气薄触汚秽则气不清藏不洁则气不正此蓄苗之法所以不可不慎也如遇好苖须贮新磁瓶内上以物密覆之置于洁净之所清凉之处其所贮之苖在春天者一月之痂可种冬令严寒四五十日之痂尚可种盖寒则气收藏热则气易泄故时日有不同也然于未收苖时即当先与出痘之家明言其故使彼乐从无所疑忌彼方肯用心收贮不致稍有贻悞也天时
种痘贵得天时得其时则种不得其时则不种夫天时之正莫过于春春为万物𤼵生之际天气融和不寒不热种之则痘自随其气而𤼵生此正二三月之时所以可种也若交夏之后六阳尽出地上人之阳气亦皆外浮暑热烁金受病者衆斯时种痘儿何以堪此四五六月之时所以必不可种也至若秋令天气清肃收敛之时虽遇可种之儿而无引毒之具此七八九月之时势有不能种也至于十月名曰小春虽亦可种然斯时寒气固结纯隂用事不若俟冬至后一阳鼓动借其生生之气种之甚吉此十月之所以可种犹不若十一十二月之尤可种也然当可种之时亦有不可种者如春应温而反寒夏应热而反凉秋应凉而反热冬应寒而反温当其时而非其气是天地不正之气也常人感染则成时疫小儿调理未遑况敢言种痘乎倘或遇此只宜稍避俟时气平定再为议种方保万全亦有未种之时天时甚正既种之后忽尔寒暄不时此又人事所遇不齐偶尔变气出乎意外者也则宜屋中适其寒温顺㑹天时常烧辟秽香饮食起居更加谨慎可保无恙种痘者宜详审而体察之

下苖之日必择成日开日栽种日及合天月二徳日则吉倘三者不能兼备即成开之日亦可若值人神所在之日忌不可种

种痘之在调摄最为𦂳要自始至终不可稍忽如避寒热慎饮食是也天气严寒盖覆宜温暖勿使受寒恐被寒气所触则痘不得出亦不可过于重棉叠褥使热气壅滞致痘不宣发天气温暖盖覆宜适中恐客热与毒相并致増烦热亦不可轻易著单露体使寒邪外侵阻遏生发之气此寒热所以贵得其平也人之气血必藉饮食生化痘之始终全赖乎此若饮食亏少气血何所资助乎但不可过甚若过饮则饮停不化津液过食则食滞必生痰热所以吮乳之儿不多乳不阙乳能食之儿勿餐辛热炙煿勿啖黏硬生冷勿恣意茶水勿使饮凉浆食不过饱亦不过饥此饮食所以贵得其平也至于寒热饮食之外凡举止动作既不可任意骄纵亦不可过于拂逆惟在调摄之人耐其性情兢兢业业善为保䕶不但慎于既种之后且当慎于未种之先不但慎之见苖之初尤当慎之落痂之后种痘者宜谆谆告诫务期详细使彼知闗系匪轻心存谨慎如法调摄始保万全倘稍有不谨以致小儿或为寒热所侵或为饮食所伤咎将谁诿乎此不知调摄者所以断不可与种也禁忌

种痘之家房中最要洁浄切忌冲犯最喜明亮不可幽暗择老成耐事之人经过小儿出痘者令其调䕶不离左右一切禁忌俱当谨遵勿詈骂呼怒勿言语惊慌勿对梳头勿对搔痒勿嗜酒勿歌乐凡房中淫液气妇人经候气腋下狐臭气行逺劳汗气误烧头髪气误烧鱼骨气吹灭灯烛气硫磺柴烟气葱蒜醉酒气沟渠汚浊气悉宜避之更当预嘱其左右之人倘值迅雷烈风暴雨之变大宜安定勿使儿惊其帏帐宜谨盖覆宜密切勿暴动生风常烧辟秽香以避偶尔不正之气再令人谨伺其门不许生人往来不许僧道师巫孝服之人入室以上禁忌一一遵守则吉稍有疎忽每至败事种痘者切宜谆谆告诫之

小儿面部红润精采明亮透达印堂山根年夀眼下口角无青暗之色两目黒白分明视瞻平正愈㸔愈有神气精光䪿不陷不填头不解颅鼻孔不小气清不浊声音清亮天柱骨正颈不歪斜骨肉相称又宜𦂳束肥不见肉瘐不露骨小便逺而长肾囊𦂳小㣲带紫黒色如荔枝殻身无癣疮疥项无结核腹无积聚形气充实精神强健脏腑调顺脉息和平以上皆可种

小儿面色青白或黧黒痿黄无喜色无精采两目黒多白少白睛𢃄青色视瞻歪斜暗昧无神䪿陷䪿填解颅䪿不合五輭五鞕龟胸龟背鹤膝鼻孔小气浊声音不亮不长肉不束骨松如发面様身体痩无䐃肉身有癣疮疥腹有疳积项有结核病后元气未复素有惊癎之证失乳之后气血不足脾胃虚弱精神倦怠衇不和平以上皆不可种

凡小儿父母行事踈忽不知调摄不听禁忌不信医药过于溺爱骄纵者亦断不可与种

种痘之时要细閲小儿气血冲和脏腑均平内无痰热食积所伤外无六淫之气相侵方可用上好痘痂种之一嵗者用二十馀粒三四嵗者用三十馀粒置于净磁锺内以栁木作杵碾为细末以净水滴三五㸃入锺内春温用冬热用乾则再加水几㸃总以调匀为度不燥不湿用新棉些须摊极薄片裹所调痘屑在内揑成枣核様以红线拴定仍留寸许长则剪去将苗纳入鼻孔分男左女右不可离人时时㸔守倘小儿用手拈弄急禁止之或被嚏出急将苗塞鼻内不可稍缓恐泄苗气下苖后必以六个时辰为度然后取出如遇天气严寒多留数刻若遇时令和暖早取数刻亦可要在临时斟酌痘苖取出之后其苖气渐次而入传遍五藏至七日始𤼵热发热三日而苖见见苖三日而出齐出齐三日而灌浆浆足三日而回水结痂大功成矣

鼻者肺之外窍也水苖种法以苖塞鼻中其气先传于肺肺主皮毛肺传于心心主血衇心传于脾脾主肌肉脾传于肝肝主筋肝传于肾肾主骨痘毒藏骨髓之内感苗气而发其毒自骨髓尽达于筋肾藏之毒觧矣自筋尽达于肌肉肝藏之毒解矣自肌肉尽达于血脉脾藏之毒解矣自血衇尽达于皮毛心藏之毒觧矣自皮毛尽达于颗粒肺藏之毒解矣五藏之毒层递而解然后毒化浆成收靥落痂此种痘传送之次序也不可不知

旱苖种法用银管约长五六寸曲其颈碾痘痂极细纳于管端按男左女右对凖鼻孔吹入之至七日而亦𤼵热今时多用此法盖取其简便㨗入不致脱落而有透泄苖气之患也苐恐后人用之不善轻吹之则不骤入重吹之则迅烈难当且恐流涕过多苖随涕去往往不騐今欲垂法后世当取其法之和平稳当万全者而则效之此所以独取于水苖也

小儿出痘者当长浆浆足之时则彼痘气充盛取其贴身里衣与未出痘之儿女服之服二三日夜间亦不脱下至九日十一日始𤼵热此乃衣传然恐气薄不透多有不热不出其法不灵故不可用

择小儿出痘之顺者取其痘浆以棉拭之分男左女右塞入鼻中亦能发痘但取痘浆之时不令本家知觉揑破痘浆盗以作种使彼真气宣泄毒不能解此忍心害理不仁之事也同志者切宜深恶而痛絶之又岂可尤而效之也哉

种痘发热以前小儿面部上忽出颗粒似痘名曰信苗此痘之将𤼵毒气之标也色红而輭听之自消若红紫坚硬有如鱼目者急以银针挑破上以二圣散则无虞二圣散

下苖后宜令亲切之人左右看守恐他人用心之不慎也若视为泛常㸔守疎忽恐小儿恶其苖塞鼻中不时揑出使苖气一泄种多不验所以种而不发者亦有之也然或小儿五内壮实不受苖气艰于传进不发者亦有之更有胎毒深邃潜藏内蓄虽苗气传至不能引出不𤼵者亦有之俱当俟逾十一日为度过此不𤼵然后察天时和顺再为补种亦可

种痘以七日为期五藏传遍始𤼵热者常也或有至九日十一日而发者此传送迟慢之故亦无足虑若𤼵热于五日以前此时苖气尚未传至其毒何由而发必因种后适逢天行时气小儿感染而成是乃自出之痘非闗苖气引出者种痘者不可不知要当于未种之时预为申明其说焉

种痘乃引毒达表乗儿安宁无病之时事属顺吉又何言治然恐痘家过于溺爱起居不谨饮食不节此病所由生也故治法亦所不免当悉照治正痘之法治之可也


按
