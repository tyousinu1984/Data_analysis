注
头之正面分五行
头后项颈分七行其中行属督衇惟两旁第二行属足太阳经其馀第三行四行五行皆属足少阳经颈前中行属任衇二行属足阳明经三行属手阳明经四行属手太阳经五行属足少阳经六行属手少阳经七行属足太阳经项后中行属督衇经也

胸腹之中行属任衇两旁第二行属足少阴肾经第三行属足阳明胃经第四行属足太阴脾经乳下脇上第五行属足厥阴肝经脇后第六行属足少阳胆经脊外两旁二行三行俱属足太阳膀胱经脊之中行属督衇经

手髆臂之外靣系手三阳经部位也上行属手阳明经中行属手少阳经下行属手太阳经手髆臂之内靣系手三阴经部位也上行属手太阴经中行属手厥阴经下行属手少阴经

足膝之外面系足三阳经部位也前行属足阳明经中行属足少阳经后行属足太阳经足膝之内面系足三阴经部位也足大指外侧之前行股内之中行属足厥阴经内侧之中行股内之前行属足太阴经足心绕踝之后行属足少阴经

手太阴肺经起于乳上三肋端去中行旁开六寸腋前外湾而至臑间由臑中廉达肘内循臂里过前廉入寸口上鱼际终于手大指内侧去爪甲角如韭叶

手阳明大肠经起于手大指之次指内侧去爪甲角如韭叶许循大指次指之岐骨行臂外前廉过肘外自臑达肩行缺盆直上头颈之侧环出人中之左右以侠鼻孔两旁迎香穴而终焉

足阳明胃经起于目下鼻旁下夹口吻绕腮上行耳前至额角下行颈侧夹结喉至肩上横骨陷中下行当乳之中去中行旁开四寸从乳顶下行至脐旁去中行旁开三寸从脐旁下行至腿之合缝去中行旁开二寸从合缝斜行向外直下膝外前廉至臁骨倒上复转注而下行至足中指之端去爪甲角如韭叶而止

足太阴脾经起于足大指端内侧去爪甲角韭叶许由内侧白肉际核骨之后过内踝之前自里中廉上膝由大腿内廉入腹里上至乳上旁开四寸五分至胸中行旁开六寸许是其部也向外行至九肋间季脇之端而终

手少隂心经起于臂内腋下筋间循臂臑之外后廉至肘内廉循臂内后廉下抵掌后锐骨之中行于手小指内侧去爪甲角如韭叶许而终

手太阳小肠经起于手小指外侧之端去爪甲角如韭叶许由手外侧至手踝骨之前行肘外后廉上循臑外过肩后廉而上行肩自肩贯颈过曲颊斜上颧骨至耳前而终

足太阳膀胱经起于目内眦上额交巅从巅至耳上角后行下项循肩髆内有二道一道侠脊旁开寸半抵腰中腰中有四空从腰中下贯臀入膕中一道又从膊内左右分下贯胛侠脊内旁开三寸下过髀枢循髀外后廉下合膕中以下贯腨内出外踝之后循京骨至小指外侧端去爪甲角如韭叶许至阴穴而终

足少阴肾经起于足心陷中循内踝入足后跟中行内踝之上上腨分中出膕内廉后股内上行至合缝自合缝上行去腹中行旁开一寸至脐从脐旁上行复上去中行旁开一寸五分从腹上行至胸中旁开二寸而终

手厥阴心包络经起于腋下三寸乳外侧一寸许从腋下向外上转循臂内入肘内下行两筋之间入掌中循中指出其端而终

手少阳三焦经起于手小指次指之外侧去爪甲角如韭叶许由小指次指岐骨之间上行手腕臂外两骨中间贯肘上肩由肩上项至耳后上绕耳上角下循耳前动衇而终

足少阳胆经起于目外眦斜贯耳前循行耳后上抵额颅至巅后行颈侧过肩下腋走身侧之季脇下腿跨行膝之外至外踝之前内行足跗至足小指次指之外侧去爪甲角如韭叶许而终

足厥阴肝经起于足大指后去爪甲韭叶聚毛处循行足跗上面走内踝上行膕腨过膝直上环阴器向外湾行至季肋内斜上行直乳下二肋端而终

任衇起于前阴后阴之中间前行横骨上行毛际由毛际直上腹之中行上行颈下结喉上之中央由结喉上行至下唇棱下陷中而终

督衇起于尻骨之端由尻骨后行脊背之中行上行至巅顶之中前行至鼻下人中至唇内门牙之中缝而终

衇者血之腑也周身血衇运行贯通十二经中皆有动衇独取寸口者盖以其经每至寅时各经之气皆上朝而大会于肺故曰寸口宗也掌后有髙骨隆起界于尺衇寸衇之间名曰闗部闗前之位其名曰寸闗后之位其名曰尺尺寸者谓从闗上至鱼际长一寸从闗下至尺泽长一尺故名之也衇分主歌

两寸之衇主候上焦胸中两闗之衇主候中焦膈中两尺之衇主候下焦腹中左寸之衇浮候包络沉以候心左闗之衇浮以候胆沉以候肝左尺之衇浮候膀胱小肠沉以候肾右寸之衇浮候胸中沉以候肺右闗之衇浮以候胃沉以候脾右尺之衇浮候大肠沉亦候肾此遵内经分配三部诊衇法也伪诀以大肠小肠配寸三焦命门配尺包络竟置不问悉属不经滑夀以左尺候小肠膀胱右尺候大肠千古只眼也当从之

衇从肉上行者谓之浮衇从肉下行者谓之沉然心肺俱浮于皮毛取之而得者肺之浮也于血衇取之而得者心之浮也故曰皮浮属肺血心经也肝肾俱沉以筋平取之而得者肝之沉也至骨取之而得者肾之沉也故曰筋沉属肝骨沉肾也肌肉在浮沉之间属脾其候在中故曰候在中也凡衇以部位而得名者皆统于浮沉故以浮沉为提纲以统濡弱芤伏牢革虚实㣲散诸衇也

浮而无力谓之濡衇沉而无力谓之弱衇浮沉有力中取无力状如葱管谓之芤衇沉极推至筋骨按之而始得者谓之伏衇浮而极有力者谓之革衇沉而极有力者谓之牢衇

浮中沉三部俱有力谓之实衇浮中沉三部俱无力谓之虚衇浮中沉三部无力按之且小似有似无谓之微衇浮中沉三部无力按之且大涣漫不收谓之散衇

一呼一吸谓之一息一息三至谓之迟衇一息四至谓之缓衇一息六至谓之数衇一息七至谓之疾衇缓衇动时一止谓之结衇数衇动时一止谓之促衇结促之衇动而中止不能自还谓之代衇凡衇以至数而得名者皆统于迟数故以迟数为提纲以统缓疾结促代五衇也

形状如珠滑溜不定谓之滑衇徃来滞澁进退维艰谓之涩衇状如弓弦细而端直按之且劲谓之弦衇较弦则粗按之劲左右弹者谓之紧衇上来应指而盛下去减力而衰谓之洪衇衇形软直如丝者谓之细衇衇形粗大豁然者谓之大衇来去迢迢而长谓之长衇来去缩缩而短谓之短衇其形如豆约约动摇不移者谓之动衇凡衇以形状而得名者皆统于滑涩故以滑涩为提纲以统弦紧洪细大长短动八衇也

痈乃阳毒应见阳衇若洪大而数则毒易溃若见牢短之衇则为阴凝气少故曰化脓难也疽乃阴毒衇应见沉与弱是为顺衇若见浮大而散则为阳脱气败故曰命归泉也

肿疡衇浮者非气血不足即为风寒在表须详证施治溃疡衇浮者乃气从外泻须补剂调养始为合法

肿疡不当衇沉而衇沉者乃毒闭使然也溃后而沉者是毒尚存于内也若沉而无力恐内虚毒陷当详审之沉而迟则为兼寒沉而数则为兼热更当分别

肿疡衇数作脓兼洪皆正应之衇也若溃后洪大脓出数洪者皆为邪盛正虚病衇相反其病日进治亦无功

滑主流通肿疡初起衇滑无痰尚为顺衇若有痰则当以治痰为急恐溃后痰多气乏必致喘生毒陷而死也

涩主滞澁肿疡初起衇涩者乃气血为毒滞之徵若按之有力毒滞为实按之无力正损为虚不可不辨若溃后衇涩为伤血不足之象急当大补气血莫迟疑也

肿疡未溃衇虚者不须攻毒惟宜内托已溃衇应虚者急当以大补收功如肿疡未溃衇实者当消毒散毒已溃衇实者乃毒气犹未清也

肿疡见衇长者乃气血有馀消散之方任意施治溃后衇长者乃气之畅也故曰气治不待医药自能愈也

肿疡衇短者元气虚也非大加补益之剂不可溃后衇短者虚之甚也若补之而衇仍短者则为败证其死必矣

肿疡未溃衇洪者热盛也宣热攻毒之法可施若溃后衇洪者邪盛也服药而衇洪不退者为正虚邪盛其凶不免

肿疡衇微者乃虚候也当以内托补剂为主受补者方能痊可若溃后衇微虽为顺候设按之微细无神则根本已亏亦当作逆证观也

肿疡见动衇紧衇者乃毒气外搏于经之象也若溃后见动紧之衇则为毒气内搏于脏腑之象盖动紧乃残贼之衇溃后不宜见之故曰证不轻也肿疡溃疡缓衇歌

肿疡衇缓乃气血和平不待服药自然安愈之吉兆也溃后见之则为胃和饮食自甘二便自调其证自然康寜也

肿疡未溃衇芤者其血必素虚也溃后见芤乃去血之后亦理之所宜也肿疡衇弦者乃毒攻作痛之象盖弦主痛也若溃后衇弦者则为肝邪侮脾盖弦乃肝衇也

肿疡衇牢未作脓时见之主毒邪牢固难消溃后见之邪亦难已若一切结核瘰癧见此牢衇皆主牢固不能消之候也

肿疡衇见濡弱不足者必用扶元托里之剂始能痊也溃后衇见濡弱虽为衇病相应但无虚证始得安全若精神疲<div style="display: inline-block; max-width: 24px; max-height: 24px; min-width: 24px; min-height: 24px; vertical-align:middle;"><a href="dictionary.pl?if=gb&amp;char=ctext:2282"><img src="https://ctext.org/getrarecharimg.pl?group=2282" style="display: block; margin-left: auto; margin-right: auto; max-width: 24px; max-height: 24px;" alt="ctext:2282" /></a></div>饮食不思亦危候也

肿疡最忌散衇盖散衇为毒盛气散不能收功之证溃后见之亦主逆也急投补虚收固之剂或有生者

肿疡衇大为正实毒必易出为顺候也溃后衇大为病进其毒难化为不宜也肿疡溃疡衇见细小者总属气血两虚惟宜大补为主

肿疡溃疡衇见促者皆为阳结但宜暂而不宜常也如促衇渐渐而退则毒亦渐渐而散犹或可愈若常进不退其亡必矣

肿疡结衇者乃阴结也急用温散解毒之剂始可获效若溃后见结衇则为阴虚之歇止尚不主死若如代衇之歇动而中止不能自还则为真脏之衇见定主亡也

人之十二经有气血多少之分多则易愈少则难痊疡医明此临证可豫知痈疽疮疡之始终难易而用药消补之法始当也如手阳明大肠足阳明胃此二经常多气多血手太阳小肠足太阳膀胱手厥隂包络足厥隂肝此四经常多血少气手少阳三焦足少阳胆手少隂心足少隂肾手太隂肺足太隂脾此六经常多气少血大法血多者则破其血气多者则行其气气少者难于起发宜托补之血少者难于收敛宜滋养之气血两充则易于起发易于收敛惟手足厥隂少阳四经倍多相火此四经若发痈疽肌肉难长疮口难合倘过用驱毒峻利之药以伐其气以消其血必难收功故明其经之气血多少则用药不致有妄汗妄下之弊矣

经云诸痛痒疮疡皆属心火故曰痈疽原是火毒生也痈疽皆因荣衞不足气血凝结经络阻隔而生故曰经络阻隔气血凝也其因有三外因内因不内外因也外因者由于春之风夏之热暑长夏之湿秋之燥冬之寒也当其时而至则为正气非其时而至或过盛则为滛邪凡此六滛为病皆属外因亦有因于八风相感如冬至日正北大刚风立春日东北凶风春分日正东婴儿风立夏日东南弱风夏至日正南大弱风立秋日西南谋风秋分日正西刚风立冬日西北折风应时而至主生养万物不应时而至主杀害万物若人感受内生重病外生痈肿凡此八风为病亦属外因故曰外因六滛八风感也内因者起于耳听滛声眼观邪色鼻闻过臭舌贪滋味心思过度意念妄生皆损人神气凡此六欲为病皆属内因又有喜过伤心怒过伤肝思过伤脾悲过伤肺恐过伤肾忧久则气结卒惊则气缩凡此七情为病亦属内因故曰内因六欲共七情也不内外因者由于饮食不节起居不慎过饮醇酒则生火消灼阴液过饮茶水则生湿停饮过食五辛则损气血伤饥失饱则伤脾胃凡此皆饮食之致病也昼日过劳挑轻负重跌扑㨛坠等类损其身形夜不静息强力入房劳伤精气凡此皆起居之致病也其起于膏粱厚味者多令人荣衞不从火毒内结起于藜藿薄食者多令人胃气不充气血亏少凡此亦属不内外因也人之身体计有五层皮衇肉筋骨也发于筋骨间者名疽属阴发于肉衇之间者名痈属阳发于皮里肉外者名曰疡毒只发于皮肤之上者名曰疮疖凡痈疽阳盛者初起焮肿色赤疼痛则易溃易
凡痈疽初起焮热赤痛根束者晕不散也盘淸者不漫肿也肿如弓者髙肿也此皆属阳之证故溃脓脱腐生新收口俱见易也

凡痈疽初起如粟米大之疙●不红不肿不焮热木硬不痛疮根散漫色黯无光者此皆属阴之证故不溃腐空仓无脓生衣如甲叶不脱孔中结子如花含子紫黒脓淸臭秽俱见难愈也

凡痈疽似阳不甚焮热肿痛似阴不甚木硬平陷此属半阴半阳之险证若渐生善证则生渐生恶证则死也

寤寐者醒与睡也不怒不惊者不自怒惊也溲者小水也便者大便也不午热者不午后发热也痈疽七恶歌

呢喃言语不淸也惊悸心惊跳也消瘦肌肉消瘦也皮肤槁乾槁也韵不圆不响亮也鼻扇动鼻孔扇动也咽喉若燎烟乾热呛痛也容惨不乐也囊缩外肾缩也呕●呕而作格逆也如剥鳝疮面无皮似剥皮鳝鱼之状也

痈疽初起从小而大渐渐憎寒壮热渐渐疼痛焮赤气盛者顶尖髙肿而起血盛者则根脚收束而红此顺证也阳证则十四日而脓卽熟者阳性速也阴证必待廿一日而脓始成者阴性迟也已溃脓有腌气而无滃气者则腐肉易脱新肉易生饮食自增疮形虽大终无害也腌气卽俗呼哈拉气也

痈疽初起形如黍米不知疼痛漫肿不热顶见平塌未溃白头按之坚硬舌乾烦躁此等逆证决不化脓肉肿疮不肿而陷其色如猪肝之紫者是毒邪已深也若更见遗尿直视神露神短撮空循衣唇吻靑面若涂脂皮肤枯槁唇白腹胀种种恶候断无生理已溃后内坚皮烂腐后心烦脓水淸稀新肉不生臭秽难近头低项輭形容憔悴阳病指甲靑色阴病两颧红赤以至眼眶迷漫黒气浓等证无论毒之肿溃但逢此数者皆为凶证难治也痈疽辨肿歌

人之气血周流不息稍有壅滞即作肿矣然肿有虚肿实肿寒肿湿肿风肿痰肿有郁结伤肝作肿有气肿有跌扑瘀血作肿有产后与闪挫瘀血作肿诸肿形势各异如虚者漫肿实者髙肿火肿者色红皮光焮热僵硬寒肿者其势木硬色紫黯靑湿肿者皮肉重坠深则按之如烂棉浅则起光亮水疱破流黄水风肿者皮肤拘皱不红其势宣浮微热微疼痰肿者輭如绵硬如馒不红不热郁结伤肝作肿者不红不热坚硬如石棱角状如岩凸气肿者以手按之皮紧而内輭遇喜则消遇怒则长无红无热皮色如常跌仆瘀血作肿者暴肿大热胖胀不红产后与闪挫瘀血作肿者瘀血久滞于经络忽发则木硬不热微红若脓已成而将溃者其色必紫诸肿形状如此不可一㮣而论也痈疽辨痛歌

痛由不通然亦种种不一有轻痛重痛虚痛实痛寒痛热痛脓痛瘀血凝结作痛风痛气痛之别轻痛者肌肉皮肤作痛属浅重痛者痛彻筋骨属深虚痛者腹饥则甚不胀不闭喜人揉按暂时可安实痛者食饱则甚又胀又闭畏人挨按痛不可言寒痛者痛处定而不移皮色不变遇暖则喜热痛者皮色焮赤遇冷则欢脓痛者憎寒壮热形势鼓长按而复起瘀血凝结作痛者初起隠隠作痛微热微胀将溃则色紫微痛既溃则不疼风痛者走注甚速气痛者流走无定刺痛难忍诸痛如此不可不详辨也

凡看痈疽疮疡形势未成者卽用内消之法若形势已成卽用内托之法当辨脓之有无浅深以手按之坚硬者无脓之象按之不热者无脓热者有脓按之大輭者内脓已熟半輭半硬者脓未全成按之指起即复者有脓不复者无脓其气血必穷而虚甚也深按之而速起者内是稀黄水深按之而缓起者内是坏汚脓按之实而痛甚者内必是血按之虚而不疼者内必是气轻按即痛者其脓浅重按方痛者其脓深薄皮剥起者其脓必浅皮色不变不髙阜者其脓必稠大抵痈疽疮疡先宜出黄白稠脓次宜出桃花脓再次宜流淡红水胖人宜于脓多瘦人宜于脓少若胖人脓少是肉不腐瘦人脓多是肉败坏皆非吉也又凡气实者多稠黄脓气虚者多稀白脓半虚半实者多稠白脓又有脓出如粉浆如汚水者谓之败浆不治之证也命必难生惟汗后脓秽者可愈若脓已出而身犹大热不休者治亦无功葢痈疽之得脓如伤寒之得汗汗出而反大热者坏伤寒也脓出而身犹大热者坏痈疽也

痒属风亦各有因凡肿疡初起皮肤作痒者为风热相搏溃后作痒者轻由脓沤甚由疮口冒风故突起疙●形如小米抓破之后津水者是脾湿津血者是脾燥若将敛作痒者缘初肿时肌肉结滞气血罕来及至将敛气血渐充助养新肉故痒也然必痒若虫行方称美疾他如疥癣作痒皆属风滛勿视为一类也

俗以肿痕为晕非真晕也真晕生于疮口之旁状若红筋皆由脏腑藴受锐毒而成二三晕可治五晕难医

痈疽疮疡初起如粟若麻痒焮痛者即毒甚也七日以前形势未成不论阴阳俱先当灸之轻者使毒气随火而散重者拔引郁毒通彻内外实良法也灸完即用汤洗之法洗完用太乙膏贴于疮顶上豫防风袭内服疏解宣通之剂如神授衞生汤内疏黄连汤蟾酥丸之类外围敷药如冲和膏玉龙膏之类四围束之轻证以神灯照照之每用三枝如形势已成当因证施治平塌者宜投补剂以益其不足使毒外出髙肿者不可过于攻伐以伤元气致难溃敛内热盛者须佐消毒之剂以防毒炽二便秘结者急用通利之方使脏腑宣通方为佳兆如十日之后疮尚坚硬必须用铍针当头㸃破半月之后脓尚少者急用药筒㧞法㧞之脓血胶黏者为顺紫血稀水者为逆过二十一日纵有稀脓亦难治矣若已溃之后腐仍不脱堵塞疮口者用刀剪当头剪开寸馀使脓管通流自然疮不闭塞㧞脓剪腐已完用方盘一个疮下放定将猪蹄汤以輭帛淋洗疮上倂入孔内轻手擦浄内脓庶败腐宿脓随汤而出以浄为度再以輭帛叠成七八重勿令太乾𢃄汤乘热覆于疮上两手轻按片时帛温再换如此洗按四五次血气疏通患者自然爽快每日如是洗之谨避风寒腐肉处以黄灵药掺之候腐肉脱尽已见红肉时洗后随用抿脚挑玉红膏于手心上捺化搽涂疮口内外用太乙膏盖之不数日新肉顿生疮势将敛以生肌散或珍珠散撒之保养谨愼不可怠缓脓出后切忌投以寒凉之药患者冬宜温室防其寒也夏宜明忩避风暑也肌肉长平苍敛时尤加小心谨愼调理即使新肉如珠皮口将敛若调理疏忽失于保养恐致虚脱暴变命必危亡矣

经云发表不逺热又云汗之则疮已故曰内消表散有竒功也惟衇证俱实者斯可用之若衇证俱虚便宜兼补发渴便秘须急疏行不可槪施表散之剂也痈疽皆因气血凝结火毒太盛所致故以淸热解毒活气活血为主更宜详看部位属何经络卽用引经之药以治之则肿痛自消肌肉自平矣

凡疮肿已成不能突起亦难溃脓或坚肿不赤而疼或不疼脓少淸稀疮口不合皆气血虚也宜以大补气血调和荣衞为君祛毒为佐加以辛香行其郁滞加以温热御其风寒候脓出肿消腐肉尽去气血充足新肉自然生矣

凡治痈疽不问阴阳表里日数逺近但未见脓时俱宜灸之焮肿发热衇浮者宜用托里之药若衇紧发热恶寒徧身拘紧无汗者宜用表散之药肿硬口乾二便秘澁者宜用下利之药以泄其毒热焮痛势深烦躁饮冷口燥舌乾便和者宜用淸热之药内脓不出瘀肉堵塞疮口者用刀开割之輭漫无脓不腐溃者阳虚也助以温补之剂以生其阳溃后新肉生迟如冻色者肉冷肌寒也宜倍加温热之药如大汗不止者亡阳也宜用桂枝附子等药自汗肢厥者宜用四逆汤若溃后肌肉消瘦脓水淸稀面色黄白者脾虚也不寐发热者虚火上炎也疮口懈大者气陷不固也食少作渴大便溏者脾虚热也俱宜服淸补助脾之药

经云痈气之瘜者当以针开除去之又云铍针末如锋锐以取大脓故曰取脓除瘜用铍针也其轻重疾徐自有一定在人心度量用之不可乱施盖皮薄针深反伤好肉肉厚针浅毒又难出大抵肿髙而软者在肌肉针四五分肿下而坚者在筋衇针六七分肿平肉色不变者附于骨也宜针寸许若毒生背腹肋胁等处宜扁针斜入以防透膜针旣透脓视疮口必有脓意如珠斯时欲大开口则将针斜出欲小开口则将针直出所谓逆而夺之顺而取之也随以棉纸捻蘸元珠膏度之使脓会齐二三时将捻取出疮口贴太乙膏四围敷乌龙膏元气虚者必先补而后针脓一出则诸证悉退再者用针自有其时不可太早亦不可太迟如十日之间疮尚坚硬用铍针当头㸃破半月后不作脓腐者用铍针品字样三孔开之不问深浅以知痛为住随用药筒㧞法㧞之又有不宜针者如瘿瘤结核之类肚脐骨节近筋之处及冬月闭藏之时皆在所禁也

凡痈疽红肿色赤游走不定及赤游丹毒红丝疔走散时毒瘀血壅盛等证皆宜行砭石之法然忌其太深内经所谓刺皮无伤肉也法用细磁器击碎取有锋芒者一块用筯一根将头劈开夹而缚之用二指轻捺筯梢以磁锋对患处悬寸许再用重筯一根频击筯头令毒遇血刺皆出至次日肿未全消再量行砭之以肿消红散为度

凡痈疽初起七日以前开结㧞毒非灸不可不痛者灸至知痛疮疼者灸至不疼盖着毒则不痛至好肉则痛必灸至知痛者令火气至好肉方止也着皮肉未坏处则痛着毒则不痛必灸至不疼者令火气着毒方止也法以纸蘸水满覆患上看纸先乾处即先灸之但灸法贵于早施如证起二三日即灸十证可全八九四五日灸者十证可全六七六七日灸者十证可全四五愈早愈妙其法不一有隔蒜灸者有当肉灸者有用黄蜡灸者有用附子灸豆豉灸蛴螬灸者一壮灸至百壮以效为度至艾壮之大小则量疮势以定之然灸有应忌者如肾俞发不宜灸恐消肾液手指不宜灸因皮肉浇薄恐皮裂肉努至于头乃诸阳之首诸书俱云禁灸若误灸逼毒入里令人痰喘上涌反加大肿然遇纯阴下陷之证必当灸之不灸则不能回阳若半阴半阳之证则仍当禁而不灸

痈疽流注经久不消内溃不痛宜用火针烙之二枚一样形如筯粗头圆长七寸捻时蘸香油炭火上烧红于疮头近下斜入向輭处烙之一烙不透再烙必得脓水不假手按流出方用绵纸撮捻如绳状随深浅捻入烙口馀纸分开外贴膏药此古法也今罕用之盖恐患者惊惶故以阳燧锭代之阳燧锭

凡痈疽轻证初起七日前后神灯照法最宜能使未成者自消已成者自溃不起发者卽起发不腐者卽腐实有竒验将神灯照麻油浸透用火㸃着离疮半寸许自外而内周围徐徐照之火头向上药气入内毒气随火解散自不致内侵脏腑初用三根渐加至四五根候疮势渐消时仍照之但照后卽用敷药围敷疮根比疮晕大二三分为率疮口用万应膏贴之如乾及有脓用猪蹄汤润洗之如己溃大脓㵼时不必用此照法

凡痈疽初起肿痛重若负石坚而不溃者桑柴烘之能解毒止痛消肿散瘀毒水一出卽能内消若溃而不腐新肉不生疼痛不止者用之助阳气散瘀毒生肌肉移深居浅实有竒验法用新桑树根劈成条或桑木枝长九寸劈如指粗一头燃着吹灭用火向患处烘片时火尽再换每次烘三四枝每日烘二三次以知热肿溃肉腐为度此古法也但桑柴火力甚猛宜用于未溃之先可以生发阳气速溃速腐若已溃之后或疮口寒或天气寒或肌肉生迟者亦须烘之使肌肉常暖法以桑木烧作红炭以漏杓盛之悬患上自四围烘至疮口或髙或低总以疮知热为度每日烘后再换敷贴之药盖肌肉遇暖则生溃后烘法亦疡科所不可缺也

痈疽发背痔漏恶疮臁疮久顽不敛等疮用牛皮胶一块水熬稀稠得所摊厚纸上每剪一块贴疮口次用酽醋煮软布二块乘热罨胶纸上蒸之稍温再易蒸至疮痒脓出至尽豫用贯衆二两煎汤热洗去胶纸外用膏药贴之次日照前蒸洗直至脓尽疮乾为度

痈疽阴证十五日前后疮不起发脓至深不能外溃疮势坚硬重如负石毒脓内溃好肉致生烦躁宜用药筒拔法为先令毒脓得门路而出豫将竹筒药水煮热次用铍针置疮顶一寸之内品字样放开三孔深一寸或半寸量疮之髙下取竹筒乘热合于疮孔上拔出脓血红黄鲜明者为顺证易治若脓血紫黒者为败证难治


按
