注
痘之一证始终不可尽除其热盖热非壮热乃和缓之热也以寒则收缩热则宣发故初不热则出不齐胀不热则浆不行收不热则痂不结自初出以至起胀时皮肤乾燥发热无汗此热在表也升麻葛根汤加荆芥穂防风主之蒸热有汗此热在里也加减消毒饮主之至行浆时热不减者此为毒热薰蒸宜用清毒活血汤便秘者去人参黄耆加酒炒大黄至结痂后发热壮盛胸腹手足俱热二便秘澁者此为馀毒过盛宜用大连翘饮治之升麻葛根汤
惊痘者多缘痘毒之火触动心神移热于肝肝风与心火相抟遂成是证治法须别始终如痘未出而先发搐者不可纯用寒凉壅闭其毒惟以清觧散踈散表邪痘出而搐自止矣若痘已见形仍抽搐不止者此毒火内伏心经也宜用导赤散加黄连治之靥后发抽者是真气虚弱火邪内攻以宁神汤主之痘后食蒸发搐者此脾胃虚弱必面黄潮热火便酸臭宜木香大安丸治之

头痛者乃邪气与真气相搏壅遏毒气上干清道而然也故毒热上腾与风热郁闭皆能为害如头面痘出稠密身体壮热闷乱昏痛者此毒火上腾也以大连翘饮主之若头面痘出稀疎微觉身热头痛者此风热鬰闭也宜清觧散治之

凡痘当发热时而腰痛者最为恶候盖腰为肾之府也毒火亢极真隂不能胜邪故频频作痛须用加味归宗汤速泻其毒不使传扵肾经庻可望生治若少缓毒火冲炽痘必乾枯紫黒肾隂絶则难救矣

凡出痘腹痛有因风寒鬰结痘出不快烦躁而痛者乃表邪所郁以芍药防风汤主之有因食滞鬰塞痘出之时原无腹痛忽然一时作痛者此为里●宜加味平胃散治之又有初起因毒热郁扵隂分痛在脐下时作时止者此属隂郁以桂枝大黄汤主之

痘证始终以安静为吉但有烦躁必生他变盖烦者心愤也躁者身扰也皆由毒火太盛神不能静也痘未出而烦躁是为表郁以消毒饮主之痘已出而烦躁是为血热以凉血觧毒汤主之若养浆时顶平清稀而烦躁是气虚也以加味保元汤主之收靥后而烦躁是血虚也以加减四物汤主之加减消毒饮
谵妄者由毒热炽盛上干心气致使错语妄言神气不清妄见妄闻志气昏愦以黄连觧毒汤主之黄连觧毒汤
渴由毒火燔灼内伤津液而作也如初发热即大渴者里热盛也宜葛根觧毒汤主之痘出稠宻色艶作渴者此血热毒盛也凉血觧毒汤主之成浆津液外泄而作渴者人参麦冬散主之靥后脾虚内伤津液而作渴者生衇六均汤主之

五藏之气皆统于肺若为邪干则肺气窒塞气道不利故发为喘也实者声粗有力而长虚者声微无力而短痘初𤼵热以至既出之后或喷嚏频频或鼻流清水此风寒客肺而喘也杏苏饮主之有食热痰积上冲作喘者此火炎肺金也宜凉膈白虎汤治之泄㵼后元气下陷此脾气不足而喘也人参白术散主之有痘浆灌至半足忽倒靥而喘者此中气大亏也参归鹿茸汤主之

痰乃津液贮留胸中而生盖痘毒之火耗炼其津液上壅气道喉中作声宜清气化痰不可骤用金石之药恐伤真气以加味二陈汤治之若灌浆时见此证则禁用二陈汤但于助浆剂中少佐清气化痰之品如保元化毒汤加橘红贝母桔梗麦冬甚妥

咳𠻳者有声有痰也因痘毒之火上薰于肺故气逆而发为咳𠻳如初𤼵热见此者宜杏苏饮主之偶感风寒者亦用此药自起胀至成浆而咳𠻳者由喉间有痘道路窄狭痘收自愈不必服药结靥后咳𠻳者乃衞气虚弱腠理开张或因风寒者均宜人参清膈散治之因馀热者宜加味二陈汤治之

乾哕者有声无物其声重大而长属阳明胃经也缘毒热上逆所致又有胃气不足不能容受复有寒邪客于胃中使胃气不能中主上行而哕也热者橘皮竹茹汤主之寒者丁香柿蒂汤主之橘皮竹茹汤

呕者有物有声吐者有物无声二证皆属于胃痘初出呕吐者是火邪犯胃毒气上腾痘必红紫宜栀连二陈汤自起胀至收靥呕吐者是疮集咽门吞咽不利所致须用鼠黏子汤若伤食呕吐者吐必腥酸宜用木香大安丸设吐后精神困倦不思饮食乃胃气虚也以参砂和胃汤主之

呛水者因火盛毒壅㑹厌门也盖咽门司纳饮食一为毒热所壅则必肿痛水不易入溢于气喉故气喷出而呛作矣宜用加味甘桔汤或加味解毒汤亦可此证见于七日前者俱属恶候若七日已后外痘蒸长光润而作呛者是咽门痘长壅窒道路而使然也至结痂则呛自止治者当于毒盛之痘预用清理气道之药不使热毒侵犯自能免此患矣

毒火侵炙脾胃故口出臭味令人难近盖出痘全赖脾胃以为根本今为毒火侵害则根本受伤不急救之必至脾胃溃烂而成大害湏以归宗汤治之秽减庶可望生

痘疮赖气血以成功气血藉饮食以生化自起胀灌浆以至收靥结痂俱以胃壮为根本故痘中遇不食之证湏要明辨如大便秘结痘疮掀紫不食此毒盛血热也宜凉血解毒汤加黄芩黄连大黄主之若痘色灰白泄㵼不食此脾气虚弱也人参白术散主之行浆时欲食而复畏食此咽门肿痛难以下咽也宜加味甘桔汤主之设喜食过多恶食不食乃内伤饮食胃有宿滞也宜加味平胃散主之

卫气乃䕶卫皮肤固守津液使不走泄者也痘证见此是痘毒之火由里逹表干于卫气腠理疎故汗出矣初见有微汗者是荣卫通畅毒从汗解实良候也但汗为血液太过则隂液必亡湏𦂳防之如起胀后大汗不止未行浆恐不能灌既行浆恐不能靥既靥尤恐气血虚脱最为可畏自汗为阳虚急于敛汗以保元汤主之盗汗为隂虚急于降火以当归六黄汤主之

凡出痘二便最喜通畅以痘属毒火惟通畅然后经络疎利气血流动而无壅遏之患一有不通则毒火不能外逹必至内攻而生患初出大便秘者四顺清凉饮主之小便秘者八正散主之若至成浆时切勿轻用

痘证不喜秘结更忌泻利初出时㵼尚具开通之功火热由利而解若㵼甚则是邪气并于肠胃廹而下降使传化失常也宜柴苓汤主之起胀时泻手足逆冷痘不起其色淡白此冷㵼也以陈氏木香散主之如中满恶食㵼黄酸臭手足心热面赤疮红此胃热作㵼以胃苓汤主之惟成浆时尤为𦂳要盖痘疮至此津液已衰脾胃已弱复加泄泻则百变丛生急以豆蔲丸主之

凡痘疮未愈而患痢疾者乃湿热郁于肠胃致伤气血而然也痘必滞黯无色治当清热除湿调理气血为主白痢属气加味四君子汤主之赤痢属血加味四物汤主之赤白相兼者合而用之加味四君子汤

经曰诸痒为虚又曰火微则痒治者须分别治之痘方出而身痒者此邪气欲出腠理严宻其火游溢往来故不时作痒加味升麻葛根汤主之灌浆时痘色淡白平塌便溏懒食浆清作痒者此脾胃弱气血虚也十全大补汤主之如秽气触犯而暴痒者外用避秽香薫之内服内托散送毒外出庶无内攻之患至扵将敛而作痒者此脓成毒化荣衞和畅也与疮疖将痊作痒者同论不必服药加味升麻葛根汤

经曰诸痛为实又曰热盛则痛皆缘痘毒之火未能尽解故不时作痛也痘初出痛者因毒未发透也升麻葛根汤主之痘出稠宻而作痛者毒盛血热也加味四物汤主之若收靥时痛甚闷乱者不治

音者心之声也心气上逹于肺而作音肺清则音清肺热则音哑如痘当灌浆而音哑者此喉中有痘碍于气道待外痘收靥而内痘自清不必施治若未长灌而音已先哑者此热毒壅遏肺窍而然也宜加味甘桔汤治之

血属隂诸经頼以养育痘疮资以成功一为毒火薰灼则血随火动廹而妄行上则为衂血下则为便血痘色紫滞燥热口渴而衂者此毒火刑金也犀角地黄汤主之靥后馀毒乘脾而衂者此脾虚不能统血归经也人参白术散主之外俱用发灰散吹入鼻中若毒火炽甚流注大肠大便下血加味四物汤主之设痘色灰白陷下而便血者此脾气虚弱不能摄血宜归脾汤主之至若大吐血溺血及七窍出血变在反掌不必服药

寒战咬牙者森森若寒振振摇动上下牙尖相磨而鸣也初热时寒战咬牙者因火毒留于经络之中邪正相争欲出不出所致也治宜清热透表以羌活汤主之如见㸃后痘色紫赤大便秘小便澁烦躁口渴者此属实热是胃热则咬牙肺热则寒战也宜加味四物汤主之若灌浆时脓色清稀大便溏小便长身凉不渴者此属气血两虚是气虚则寒战血虚则咬牙宜参归鹿茸汤主之

痘中倦怠固属中气不足服补中益气汤最为妥协然亦有神气本弱或为食热所困其现证虽与不足等但不可専以虚治当于补剂中佐以清热之品如保元汤加味用之可也

小儿痘后表气虚弱见风太早风邪乘虚而入致使面目虚浮徧身皆肿者初宜五皮汤微汗之服后面目不浮惟徧身犹肿者胃苓汤主之


按
