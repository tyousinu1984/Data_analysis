注

伤寒论论伤寒金匮要畧论杂病乃仲景全书伤寒论得成无己创注续者五十馀家故得昌明宇内金匮要畧人罕言之虽有赵良徐彬等注释但其文义古奥系千载残编错简颇多疑义阙文亦复不少承譌袭谬随文蔓衍宜后人视为迂逺束诸高阁今于其失次者序之残缺者补之博采羣书详加注释俾二书并行于世庻后之业医者不为俗说所误知仲景能治伤寒未尝不能治杂证也

五常者五行也五行之气风暑湿燥寒也五行之味酸苦甘辛咸也夫人禀此而有其形则藏府日与气味相通不曰五气而曰风气者该他气而言也盖风贯四气犹仁贯四徳故曰因风气而生长也然风气虽能生万物亦能害万物者盖主气正风从其所居之乡而来主长飬万物者也客气邪风从其冲后而来主杀害万物者也人在气交之中其生其害犹水能浮舟亦能覆舟也天之五气人得之则为五藏真元之气若通畅相生虽有客气邪风勿之能害人自安和如不通畅则客气邪风乗隙而入中人多死然人致死之由虽有千般疢难大要不外三因一者中虚经络受邪即入藏府此为内所因也二者中实虽感于邪藏府不受惟外病躯体四肢九窍血脉壅塞此为外所中也三者房室金刃虫兽所伤非由中外虚实感召其邪是为不内外因也以此三者详之千般疢难病由悉尽矣若人能慎飬形气不令客气邪风干忤经络即适中经络未传藏府遂医治之自可愈也四肢九窍才觉重滞尚未闭塞即导引吐纳针灸按摩亦可愈也更能无犯王法禽兽灾伤房室勿令竭乏服食节其冷热五味各得其宜不使形气有衰万病疢难无由而入其腠理矣腠者一身空隙血气往来之处三焦通㑹真元之道路也理者皮肤藏府内外井然不乱之条理也

此承上条受病三因以明其治也上工良医也中工常医也已病已然之病也未病未然之病也假如现在肝病此已然之病也肝病将来传脾此未然之病也良医知肝病传脾见人病肝先审天时衰旺次审脾土虚实时旺脾实则知不受肝邪不须补脾直治已病之肝若时衰脾虚则知肝必传脾先补未病之脾兼治已病之肝彼常医不晓四时所胜五藏相传之理见肝之病惟泻已病之肝不知补未病之脾也上工不但知肝实必传脾虚之病而且知肝虚不传脾虚反受肺邪之病故治肝虚脾虚之病则用酸入肝以补已病之肝用焦苦入心以助不病之心用甘入脾以益不实之脾使火生土使土制水水弱则火旺火旺则制金金被制则木不受邪而肝病自愈矣此亢则害承乃制制则生化化生不病之理隔二隔三之治故曰此治肝补脾之要妙也然肝虚则用此法若肝实则不用此法也中工不晓虚实虚者泻之是为虚虚实者补之是为实实非其义也上工知其虚实补其不足损其有馀是其义也其馀四藏皆凖此法伤字作制字看

气色见于面部而知病之死生者以五气入鼻藏于五藏其精外荣于面也色者青赤黄白黒也气者五色之光华也气色相得者有气有色平人之色也即经云青如翠羽赤如鸡冠黄如蟹黄白如豚膏黒如乌羽者生也气色相失者色或浅深气或显晦病人之色也即经云浮泽为外沉浊为内察其浮沉以知浅深察其夭泽以观成败察其散搏以知新故视色上下以知病处色粗以明沉夭为甚不明不泽其病不甚也有色无气者色枮不泽死人之色也即经云青如蓝叶黄如黄土赤如衃血白如枯骨黑如炲者死也鼻者明堂也明堂光泽则无病矣而曰见青色为腹中痛鼻苦冷甚者死黑色为水为劳黄色为上寒下热小便难面目鲜明内有留饮色白为亡血色赤为热为风若见于冬为非其时者死目直视正圆不合如鱼眼者痉不治此气色主病之大畧也其详皆载内经师曰病人语声寂然喜惊呼者骨节间病语声喑喑然不彻者心膈间病语声啾啾然细而长者头中病
病人语声寂然谓寂然不语也若恶人语是心病也喜惊呼者谓不恶人语且喜惊呼是知其病不在心而在外也故曰骨节间病也病人语声喑喑然不彻者谓声不响亮而不了彻也此有碍于息气故知为心膈间病也病人语声啾啾然细而长者谓唧唧哝哝小而悠长也因不敢使气急促动中故知腹中病也

息者一呼一吸也摇肩谓擡肩也心中坚谓胸中壅满也呼吸之息动形擡肩胸中壅气上逆者喘病也呼吸引胸中之气上逆喉中作痒梗气者咳病也呼吸张口不能续息似喘而不擡肩者短气病也盖肺气壅满邪有馀之喘也肺气不续息正不足之短气也然不足之喘亦有不续息者有馀之短气亦有胸中壅满者肺气上逆者必咳也咳时唾痰𠻳也若咳唾涎沫不已者非咳病也乃肺痿也

此承上文言喘分三焦有可治不可治之辨也喘肺病也肺主气司呼吸故以呼吸气促谓之喘也若呼吸气均促是病在呼吸阻升降之气也故知喘在中焦也呼之气促吸之气长病在呼呼出心与肺故知喘在上焦也呼之气长吸之气短病在吸吸入肾与肝故知喘在下焦也喘之实者谓邪气盛则实也中实则必腹满便鞕当下之可治也喘之虚者谓正气夺则虚也中虚则必腹软便滋不堪下难治也若喘而呼吸动摇振振不能擎身者则为形气不相保勿论虚实不治也曰吸而微数数即促也促即短也逺即长也吸不言呼畧辞也犹言呼吸均短呼短吸长吸短呼长也

寸口者统言左右三部衇也衇动法乎四时命乎五藏然必因其王时而动则为平衇也假令肝旺于春随其时色当青衇当弦此不病之色衇也若色反白衇反浮此非其时乃病之色衇也四时凖此

冬至之后得甲子日夜半少阳之气始生天渐温和气之常也若未得甲子天即温和此为未至而至也气未应至而先至者是来气有馀也已得甲子阳气渐盛天未温和此为至而不至也气应至而不至者是来气不足也若天大寒不解此为至而不去也气应去而不去者是去气太过也若天过温如盛夏时此为至而太过也气应至而甚者是至气太过也太过者其气淫则薄其所不胜乘其所胜也不及者其气廹则所胜妄行所生者受病所不胜薄之也此内经所谓谨候其时气可与期馀皆仿此

衇浮虚风之候也关前之寸衇浮者病在表也关后之尺衇浮者病在里也虚风在表故主腰痛背强不能行也虚风在里故主短气而极也

阴阳偕行顺也阴阳独行逆也厥逆也逆阳独行此为有阳无阴故称厥阳也

此详申阳厥阴厥生死之义也厥气者逆气也即逆阳逆阴之气也气逆则乱于胸中故忽然眩仆名曰卒厥若唇口青身冷是隂进阳退则为入藏即死也若身温汗自出是隂消阳长则为入府即愈也

此详申入藏即死入府即愈之义也卒厥之病多衇脱而不见衇脱不见而死者是正气不反也衇脱不见而生者是邪气闭而复通也非为厥气一病百病入藏入府皆然也譬如浸淫疠风等疮从口起流向四肢可治从四肢流来入口者不可治也盖以病向外者可治病入里者难医亦此义也
此章曰十八曰九十等文乃古医书之文今不可考难以强释五劳七伤等说亦详在千金故不复注也头痛项腰脊臂脚掣痛病皆在外故为阳病也咳上气喘哕咽肠鸣胀满心痛拘急病皆在内故为阴病也清邪居上谓雾邪本乎天也浊邪居下谓湿邪本乎地也六淫天邪故名大邪六淫伤外故曰中表也七情人邪故名小邪七情伤内故曰中里也䅽飥者饮食也饮食之邪从口而入食伤隔夜不化故名曰宿食也五邪谓风寒湿雾饮食也夫五邪之中人莫不各以类而相从前者早也风中于早从阳类也寒中于暮从阴类也雾邪清轻故伤皮肤湿邪浊重故流关节饮食失节故伤脾胃极寒之食伤经以经属阴也极热之食伤络以络属阳也

详见伤寒论太隂篇内不复释夫病痼疾加以卒病当先治其卒病后乃治其痼疾也痼疾旧病也卒病新疾也当以旧病为本为缓新疾为标为急急则治标缓则治本故先治卒病后治痼疾也

此明五藏各有所得而愈言以情志相胜也即如怒伤肝得悲而愈此悲胜怒也亦有得之时日而愈者经曰病在肝愈于夏是喜得子气制其胜我者也夏不愈胜于秋是恶其胜我者得王气也秋不死持于冬是我喜得母气以生我也起于春是喜自得其位而气王也馀藏仿此病者云云谓平素不爱食之物及当病之时而反暴思食是病邪藏气之变故虽思食而食之必发热也

藏者里也凡诸病在里有可攻之证虽欲攻之当随其所得之轻重而攻之不可率意而攻之也如渴者小便不利先与猪苓汤利其小便俟小便利乃可攻也馀皆仿此谓他证或有未可遽攻者皆仿此也

病人身热恶寒太阳证也颈项强急面赤目赤阳明证也头热阳郁于上也足寒阴凝于下也太阳之衇循背上头阳明之筋上挟于口风寒客于二经则有头摇口噤反张拘强之证矣此皆痉病之形证故首揭之以为要领

痉之为病其状劲急强直故其衇亦劲急强直按之𦂳劲急之象也如弦直行之象也

痉家其衇𦂳弦直上下者以痉病属太阳表也衇经所云其衇伏坚直上下者以痉病属阳明里也盖痉家原属二经故有太阳葛根汤汗之阳明大承气汤下之之治也伏坚沉实也直上下弦直也即沉实弦直之衇也

痉病旣属太阳当以太阳虚实例之故曰太阳病发热无汗恶寒为实邪名曰刚痉者强而有力也发热汗出不恶寒为虚邪名曰柔痉者强而无力也

此申明刚痉在表以明其治也太阳病为头项强痛发热等证也无汗谓伤寒也太阳伤寒小便不当少今反少者是寒气盛而收引也不当气上冲胸今气上冲胸是寒气盛而上逆也不当口噤不得语今口噤不得语是寒气盛牙关紧急而甚也以太阳伤寒而有此冲击劲急之象是欲作刚痉之病也麻黄汤能治太阳而不能治阳明故以葛根汤兼太阳阳明两经之治为刚痉无汗之正法也

此申痉病入里以明其治也痉病而更胸满里气壅也卧不着席反张甚也脚挛急劲急甚也必齘齿牙紧甚也此皆阳明热盛灼筋筋急而甚之象故以大承气汤直攻其热非攻阳明之实也其曰可与非尽言其可与有慎重之意

太阳病其证备谓头痛项强发热恶风寒具见也而更身体强有然俯仰不能自如之象痉病也但衇反见沉迟太阴之衇非太阳浮紧无汗刚痉者比故不与葛根汤而与栝蒌桂枝汤和太阳之表清太阴之里也

发热太阳病也衇沉细少阴衇也而名曰痉者必有或刚或柔之证见也以太阳痉证而见少阴之衇表里兼病也夫太阳之邪郁于外故病发热少阴之邪凝于内故衇沉细然痉病而见弦紧之衇是为本衇即或沉迟尚为可治今沉而细邪入少阴阳气已衰岂易治乎故曰难也

以上论痉皆外感风寒湿而为病也亦有因风邪为病不应下而下之伤液不应汗而汗之伤津以致津液枯燥筋失所飬而病痉者故曰风病下之则痉复发汗必拘急此不可以外感痉病治之当以专养津液为务也

此承上文详申发汗过多成痉之义也太阳病当发汗若发汗太过腠理大开表气不固邪风乗虚而入因成痉者乃内虚所召入也宜以桂枝加附子汤主之固表温经也由此推之凡病出汗过多新産金疮破伤出血过多而变生此证者皆其类也

不但风病发汗过多则痉即寒湿相抟之病发汗过多亦痉也发汗过多其表益虚表虚则必即恶寒甚也发寒湿汗后其衇不直𦂳如蛇之曲缓则为邪退不成痉病为欲解也若衇仍直紧不缓或不直紧反伏坚弦急者为邪不退成痉病矣疮家虽身疼痛不可发汗汗出则痉

疮家初起毒热未成法当汗散已经溃后血气被伤虽有身痛表证亦不可发汗恐汗出血液愈竭筋失所飬因而成痉或邪风乘之亦令痉也痉病有灸疮难治

痉病宜灸如有灸疮若不发脓则为荣衞已絶故曰难治

湿家谓病湿之人湿之为病或因外受湿气则一身尽痛或因内生湿病则发热身黄若内外同病则一身尽痛发热身色如熏黄也湿家之身痛发黄不似伤寒之身痛发黄者以无六经之形证也
此申上条详其义出其衇别其治也湿家病身疼发热靣黄而喘此内生外受之湿病也外宜活胜湿汤内宜茵蔯五苓散喘甚大陷胸丸若更头痛鼻塞而烦其衇大证类伤寒但其人里和能食知非伤寒不可发汗乃头中寒湿之邪故头痛鼻塞惟宜纳药鼻中取黄水从涕出而寒湿以泄病可愈也所纳之药如𤓰帝散之类

湿家外证身痛甚者𦍑活胜湿汤内证发黄甚者茵蔯五苓散若惟身烦痛而不发黄者则为外感寒湿与麻黄加术汤发其汗寒湿两解也慎不可以火攻之者谓不可以火刼大发其汗必致变也
此承上条互详其义谓湿家身痛不可发汗当有利小便之法也太阳病一身闗节烦疼若衇浮细者湿在外也当汗之小便不利大便反快衇沉细者湿在内也当利之今湿气淫于内外故关节烦疼着而不行小便不利大便反快此名湿痹虽有身痛其衇不浮细故不可发汗设衇沉细故但当利小便若小便利濡泻止痹不愈身仍疼痛汗之可也

湿家头汗出者乃上湿下热蒸而使然非阳明内实之热蒸而上越之汗也背强者乃湿邪重着之强非风湿拘急之强也欲覆被向火者乃一时湿盛生寒非伤寒之恶寒也若误以阳明内湿之热上越之头汗而遂下之则湿从寒化即乘虚入于上则肺气逆而胸满入于中则胃不和而为哕入于下则膀胱气化不行为小便不利舌上白滑如胎者盖以误下热陷丹田有热也寒聚于上胸中有寒也所以渴欲得水而不能饮由下有热而生口燥烦由上有寒而不化生津液虽口燥舌乾而不能多饮也

此承上条互详误下以明湿家头汗之死证也夫误下额汗微喘若小便不利是湿家额汗之喘未可言死也今小便反利则知非湿气上溢乃上脱额汗之喘故曰死若下利不止亦知非湿去之利乃中脱直下之利故曰亦死

病者谓一身尽痛之病人也湿家一身尽痛风湿亦一身尽痛然湿家痛则重着不能转侧风湿痛则轻掣不可屈伸此痛之有别者也湿家发热蚤暮不分㣲甚风湿之热日晡所必剧盖以湿无来去而风有休作故名风湿原其由来或为汗出当风或为久伤取冷相合而致则麻黄杏仁薏苡甘草汤发散风湿可与也明矣

衇浮风也身重湿也寒湿则衇沉风湿则衇浮若浮而汗不出恶风者为实邪可与麻黄杏仁薏苡甘草汤汗之浮而汗出恶风者为虚邪故以防己白术以去湿黄耆甘草以固表生姜大枣以和荣衞也

风湿相抟一身尽痛法当从汗而解而汗亦不可失其宜也値雨淫湿盛之时若发其汗使大出亦不能愈以风气去湿气在故不愈然治风湿者必俟其天气晴明发其汗使微微似欲汗出者则风湿皆去病斯愈矣

此承上条详申衇证以明其治也谓此风湿之病虽得之伤寒八九日而不呕不渴是无伤寒里病之证也衇浮虚涩是无伤寒表病之衇也衇浮虚表虚风也涩者湿也身体烦疼风也不能转侧湿也乃风湿相抟之身体疼痛非伤寒骨节疼痛也与桂枝附子汤温散其风湿从表而解也若衇浮实者则又当以麻黄加术汤大发其风湿也如其人有是证虽大便鞕小便自利而不议下者以其非邪热入里之鞕乃风燥湿去之鞕故仍以桂枝附子汤去桂枝者以大便坚小便自利不欲其发汗再夺津液也加白术者以身重着湿在肌分用以佐附子逐水气于皮中也

风湿相抟身体烦疼重着不能转侧者湿胜风也今掣痛不可屈伸风胜湿也掣痛不可屈伸近之则痛剧汗出短气恶风不欲去衣皆风邪壅盛也小便不利湿内畜也身㣲肿者湿外抟也以甘草附子汤微汗之袪风为主除湿次之也此上二条皆详风湿之义以明风湿之治也

中暑热病亦由太阳而入故曰太阳中热者暍是也汗出恶寒身热而渇颇似太阳温热之病但温热无恶寒以热从里生故虽汗出而不恶寒也中暍暑邪由表而入故汗出恶寒也䆒之于衇温热之浮浮而实中暍之浮浮而虚以暑热伤气也䆒之于渴温热之渴初病不过欲饮中暍之渴初病即大引饮也温热则传经变病不一中暍则不传不愈即死也虽同为太阳经中之病而虚实施治自有不同用白虎加人参汤主之者盖以益气为主清暑热次之也

此承上文互详证衇不可妄行汗下也中暍本有汗若发热无汗身重疼痛者虽证似伤寒然见弦细芤迟虚衇则非伤寒也且有小便已洒洒然恶寒毛耸之状皆太阳膀胱表气为暑所伤而畏也手足逆冷者暑伤气气不能达四肢则寒也小有劳身即发热口开前板齿燥者劳则动热暑热益烈伤阴液也此皆中暍危证若以发热无汗恶寒身痛误为伤寒之表妄行发汗则表气愈虚恶寒更甚也若以手足逆冷误为阳虚妄加温针则暑邪愈盛发热更炽也若以壮热齿乾误为胃火而数下之则水源竭澁尿淋窘甚也凡此之证皆中暍妄行汗下温针致变以白虎加人参汤主之或人参汤调辰砂六一散亦可也

太阳中暍之证身热而倦者暑也身热疼重者湿也衇彻弱者暑伤气也以此证衇揆之乃因夏月中暑之人暴贪风凉过饮冷水水气虽输行于皮中不得汗泻所致也此时即以香薷饮大顺散汗之可立愈矣若稍缓水气既不得外泻势必内攻于中而作喘肿胀矣喘则以葶苈大枣汤肿胀则以𤓰蒂一物汤下之可也


按
此篇乃一书之纲领前人误编为次篇先后失序今冠于首以统大意

正风者从八方应时而来相生和缓之主气也邪风者从其冲后而来相尅冲烈之客气也如时当东风而来西风也所谓后者以己过之时言也
吸促之促字当是逺字吸逺之逺字当是促字方合病义必传写之譌

寸衇沉大而滑沉则为实滑则为气实气相搏之十八字文理不顺衍文也血气入藏之血字当是厥字始与卒厥相合必传写之譌也

字典无䅽字当是漀字漀音倾侧水也后之积聚门䅽气之䅽字亦误

如渴者之下当有小便不利四字必传写之遗也
诸家以刚柔二痉列为首条今以此为苐一条者盖刚柔之辨俱从此条分出痉病之最备者宜冠诸首再痉病也之下若发其汗六句与上文义不属与后之十一条中为欲解衇如故反伏弦者痉句文义相属宜分于彼

反恶寒之反字衍文也玩痉病之条自知当恶寒也

本门首条痉病也之下若发其汗六句当移于此条之首文义始属此条暴腹胀大者句衍文也当删之

桂枝气味辛甘全在于皮若去皮是枯木矣如何有解肌发汗之功宜删此二字后仿此

