注
经曰饮入于胃㳺溢精气上输于脾㳺者运行也溢者渗溢也输者输布也精气者水化之精气也言入于胃运行水化之精气渗溢于肠胃之外而上输布于脾也又曰脾气散精上归于肺言水之清者上升犹天之雨露也又曰通调水道下输膀胱言水之浊者下降犹地之江河也此皆言水自浊化清由府输藏自清分浊由藏输府水之运行循环也又曰水精四布五经并行言水发源于脾周布四藏并行五经也此皆言水内养藏府外滋百骸水之变化精㣲也如是者何痰之有若饮食失度不和于中水精不渗溢于外直下走大小肠而为泄泻矣若三焦失运气不蒸化水之清者不升水之浊者不降精化为水则内停作胀外泛作肿上攻喘呼下蓄淋閟矣若上焦气不清肃不能输布留于胸中水之精者悉变为浊阳盛煎灼成痰隂盛凝蓄为饮也故治痰者以清火为主实者利之虚者化之治饮者以燥湿为主实者逐之虚者温之所以古人治饮有温补之法而治痰则无之也王隠君制礞石滚痰丸治老痰一方用黄芩清胸中无形诸热大黄泻肠胃有质实火此治痰必须清火也以礞石之燥悍此治痰必须除湿也以沉香之速降此治痰必须利气也二黄得礞石沉香则能迅扫直攻老痰巢穴浊腻之垢而不少留滚痰之所由名也若阳气不盛痰饮兼作又非此方所宜当以指迷茯苓丸合而治之用半夏燥湿茯苓渗湿风消软坚枳殻利气别于二陈之甘缓逺扵大黄礞石之峻悍殆攻中之平剂欤金匮枳术汤

心下胃之上脘也上脘结鞕如盘边旋如杯谓时大时小水气所作非有形食滞也用枳实以破结气白术以除水湿温服三服则腹輭结开而鞕消矣李杲法仲景以此方倍白术是以补为主也此方君枳实是以泻为主也然一缓一急一补一泻其用不同只此多寡转换之间耳

经曰三焦者决渎之官水道出焉若水饮阻扵内风寒束于外则三焦之气化不行上焦之如雾中焦之如沤同为下焦之如渎也以致水气外泛皮肤作肿内停腹里作胀上攻喘咳呕逆下蓄小便不利种种诸证而治法总不外乎表里也小青龙汤真武汤越婢汤五苓散疏凿饮子五方皆治有水气兼表里证之药也小青龙汤治表里寒实中有水气真武汤治里有虚寒中兼水气二证俱内不作胀外不作肿故一以麻桂辈散寒以行水一以姜附辈温寒以制水也越婢汤治表里实热中有水气五苓散治表里虚热中有水气故一以麻黄石膏散肤之水清肌之热以消肿也一以桂苓术泽解肌表热利所停水以止吐也疏凿饮子治表里俱实不偏寒热而水湿过盛遍身水肿喘胀便秘者故以商陆为君専行诸水佐羗活秦艽腹皮苓皮姜皮行在表之水从皮肤而散佐㯽榔赤豆椒目泽泻木通行在里之水从二便而出上下内外分消其势亦犹神禹疏凿江河之意也至于越婢汤加半夏者因喘气上逆用之降逆也加附子者因汗出恶风散表固阳也小青龙汤加石膏者因喘而烦燥用之兼清胃热也五苓散以术桂易滑石阿胶名猪苓汤専清隂兼治水也真武汤去生姜加人参名附子汤専温阳不治水也由此可知仲景用方于羣温剂中加以大寒之品大寒剂中加以●热之品去桂枝加滑石则不走外去生姜加人参则不治水其转换变化神妙如此拘拘之士不足语也

葶苈大枣汤苏葶定喘丸舟车神佑丸三方皆治肿胀之剂然葶苈大枣汤治水停胸中肺满喘急不得卧皮肤浮肿中满不急者故独用葶苈之苦先泻肺中之水气佐大枣恐苦甚伤胃也苏葶定喘丸即前方加苏子以降气气降则水降气降则输水之上源水降则开水之下流也舟车神佑丸治水停诸里上攻喘咳难卧下蓄小便不利外薄作肿中停胀急者故备举甘遂大㦸芫花牵牛大黄直攻水之巢穴使从大小二便而出佐青皮陈皮木香以行气使气行则水行肿胀两消其尤峻厉之处又在少加轻粉使诸攻水行气之药迅烈莫当无㣲不入无穷不达用之若当功效神竒百发百中然非形实或邪盛者不可轻试苟徒利其有刦病之能消而旋肿用者慎之

脾胃虚则土不能制水水妄行肌表故身重浮肿用白术甘草生姜大枣以实脾胃之虚也脾胃寒则中寒不能化水水停肠胃故懒食不渇二便不实用姜附草果以温脾胃之寒更佐大腹茯苓厚朴木香木𤓰者以导水利气盖气者水之母也土者水之防也气行则水行土实则水治故名曰实脾也然此方导水利气之力有馀隂水寒胜而气不虚者固所宜也若气少声㣲则必以理中汤加附子数倍茯苓以君之温补元气以行水为万当也

疟为少阳病兼太阳表者麻桂各半汤汗之兼阳明里者大柴胡汤下之若不兼表里或已汗下而仍作者当从少阳和解法也是方以小柴胡四君二汤合剂清少阳而顾及扵脾故名曰清脾也减人参者以气不虚也加草果厚朴气味俱厚之品取以输胃之积加青皮佐茯苓半夏用以破痰之原先哲云无痰不成疟无积不成疟此汤是也若夫气虚者仍加人参气实者更加㯽榔热多者加石膏汗多者加桂枝自当临病斟酌也

滞下起于夏秋非外因湿暑即内因生冷湿蒸热郁酿成初起府病乆则传藏府病易治藏病难治府者何病在大肠则从金化故其色白病在小肠则从火化故其色赤所以赤痢多噤口以小肠近胃秽气易于上攻而为呕逆不食也藏者何传心则热不休下利血水传肾则利不止如屋漏水传脾则水浆不入哕逆不食此汤治初病在府之方也用当归白芍以调血木香㯽榔以调气血和则脓血可除气调则后重自止芩连燥湿而清热甘草调中而和药若窘廹痛甚或服后痢不减者加大黄通因通用也

夫人以气为本气和则上下不失其度运行不停其机病从何生若饮食不节寒温不适喜怒无常忧思无度使冲和之气升降失常以致胃郁不思饮食脾郁不消水谷气郁胸腹胀满血郁胸膈刺痛湿郁痰饮火郁为热及呕吐恶心吞酸吐酸嘈杂嗳气百病丛生故用香附以开气郁苍术以除湿郁抚芎以行血郁山栀以清火郁神麯以消食郁此朱震亨因五郁之法而变通者也五药相须共收五郁之效然当问何郁病甚便当以何药为主至若气虚加人参气痛加木香郁甚加郁金懒食加谷糵胀加厚朴痞加枳实呕痰加姜夏火盛加萸连则又存乎临证者之详审也

目之病内障者昏暗不明而不肿痛得之于内七情动中劳伤心肾也外障者赤肿而痛睛不昏暗得之于六滛所袭热藴经络也故内障多虚外障多实子和曰眼无火不病非止内障正指外障而立言也外障赤肿而痛者或散外邪或泻内热或并解之可立愈也其有风火上攻留而不散凝结云翳掩其光明者又非或散或下所能即愈也洗刀散方既可以攻风热又可以去云翳是一方而兼擅其长也方中用防风通圣散全剂是主以去风热也倍归尾赤芍是治风先治血血行风自灭也加羌独活蔓荆子倍防风是祛风而専在太阳表也太阳之里少隂也故又加细辛直走少隂加元参下安肾火是治表而顾及其里也其加木贼蝉蜕草决明白蒺藜菊花者是佐诸祛风清热之羣药以消风热骤壅之云翳也

参耆术苓草以益气分归芎芍以滋血分银花白芷连翘以解毒


按
风水阳水也石水隂水也阳水多实隂水多虚阳水在上故多喘隂水在下故多满所以治阳水用散用攻治隂水用温用补然隂中必有阳此方治隂水之在阳而上者也肾气丸治隂水之在隂而下者也于此推之阳中亦必有隂故有小青龙汤五苓散之治法也今举世不分隂阳虚实皆以金匮肾气汤治之服之无效终不改辙每至吐血而死良可叹也

苓桂术甘汤实脾饮肾气丸皆治阳虚水气之证苓桂术甘汤治上焦阳虚不能输布水留于上心下逆满气上冲胸故用苓桂术甘之品扶阳通气输水道也实脾饮治中焦阳虚不能蒸化水渍于中外泛作肿二便通利故用姜附苓术之剂培土温中胜寒湿也肾气丸治下焦阳虚不能行水小便不利肢体浮肿喘急腹胀故用桂附地苓之辈温而补之以行水也

世人之情惟知畏贫不知畏祸因其贫遗其祸病人之情亦多如是惟知畏虚不知畏病因其虚忘其病殊不知虚犹贫也病犹祸也虚而有病犹夫贫者有祸也去其祸而但贫犹可安也实而有病犹夫富者有祸也不去其祸而其富未可保也最可笑者近世之医临诊病家外饬小心中存不决且诿言虚不可攻纵使病去正气难复病人畏惧自然乐从受病浅者幸而自愈设不愈者另延医至讵病者先意难入攻病之药尚未入口衆议咻咻致明通之士拂袖而去坐而待毙终不悟为庸工之所误也医者乆擅其术初心原为自全恬不知耻久之亦竟以为养病为能攻病为拙而举世之病者皆昧昧于治病也甞考孙思邈以仲景麻黄桂杏甘草之还魂汤治卒中昏冒口噤握固李杲以仲景巴豆大黄乾姜之备急丸治卒中暴死腹痛满闭下咽立效岂二人不知虚实耶盖上工之医未诊病时并不先存意见亦不生心自全有是病但用是药耳柯琴曰备急丸治寒结肠胃白散治寒结在胸于此又可知还魂汤治寒结在胸之表以散无形之邪气也白散治寒结在胸之里以攻有形之痰饮也备急丸治寒结在肠胃以攻不化之糟粕也

