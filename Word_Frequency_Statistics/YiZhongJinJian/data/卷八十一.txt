注
手太阴肺经之脉，起于中焦者，言起于任脉中脘穴也。下络大肠，还循胃口者，谓本经之络，散布流行，下则络于大肠，还上而循胃口，非上膈属肺直行之经也。夫经络流行，循还无端。故手太阴之脉必自足厥隂经之支者期门穴，循行中脘穴，上膈属肺，以交于手太阴肺经也。从肺系横出腋下，至于中府、云门穴，下循于臑内天府、侠白穴；从侠白行少阴心主经脉之前，下行肘中尺泽穴；从尺泽循臂内上骨下廉孔最穴，从孔最入寸口列缺、经渠、太渊穴；从太渊上鱼
中府在任脉中行华葢穴旁，直开去六寸，乳上三肋间陷中，动脉应手，仰而取之，是其穴也。上直行一寸六分，在手阳明大肠经巨骨之下陷中，动脉应手，举臂取之，云门穴也。从云门穴下循臑内，腋下三寸动脉陷中，以鼻尖点墨取之，天府穴也。从天府穴下行肘中，约纹上去五寸动脉中，侠白穴也○。从侠白穴下行肘中，约纹上屈肘横纹筋骨罅中，动脉应手，尺泽穴也。从尺泽穴下行腕前，约纹上七寸，上骨、下骨闲陷中，孔最穴也○。从孔最穴循外侧行腕后侧，上一寸五分，以两手交叉，当食指末筋骨罅中，列缺穴也。从列缺穴，循行寸口陷中，经渠穴也。从经渠穴内循手掌后陷中，太渊穴也。从太渊穴上鱼，手大指本节后，内侧陷中散脉中白肉际，鱼际穴也。从鱼际穴循行手大指内侧之端，去爪甲角如韭叶许白肉际，少商穴也。

手阳明大肠经之衇起于大指次指内廉之端出于大指者谓出于大指少商穴也本经之络其支者直出于次指之端以交于手阳明大肠经之商阳穴故曰起于大指次指之端也从商阳穴循食指上廉二间三间穴也从三间穴循出两骨之间合谷穴也从合谷上两筋之间阳溪穴也从阳溪穴循臂上廉至偏歴温溜下廉上廉三里穴也从三里穴入肘外廉曲池穴也从曲池穴上臑外前廉肘髎五里臂臑穴也从臂臑穴上肩肩髃穴也从肩髃穴出髃骨之前廉巨骨穴也从巨骨穴上出于拄骨之㑹上言㑹于督衇之大椎穴也自督衇大椎穴入交足阳明胃经之缺盆穴络肺下膈属大肠者谓其支从缺盆上颈复循本经之天鼎穴贯颊至扶突穴也从扶突穴入下齿中禾髎穴从禾髎穴还出挟口交人中左之右右之左上挟鼻孔迎香穴而终以交于足阳明胃经也

商阳穴在手食指内侧端后去爪甲角如韭叶许是其穴也○从商阳穴循食指上廉本节前内侧陷中二间穴也○从二间穴循食指本节后内侧陷中三间穴也○从三间穴循行手大指次指岐骨间陷中合谷穴也○从合谷穴循行手腕中上侧两筋间陷中张大指次指取之阳溪穴也○从阳溪穴上行手腕后上侧三寸偏歴穴也○从偏歴穴上行三寸温溜穴也○从温溜穴上行二寸五分辅鋭肉分下廉穴也○从下廉穴上行一寸上廉穴也○从上廉穴上行一寸鋭肉之端按之肉起手三里穴也○从手三里穴上二寸以手拱胸屈肘横纹头陷中取之曲池穴也○从曲池穴上行大骨外廉陷中肘髎穴也○从肘髎穴循行肘上三寸向里大衇中央五里穴也○从五里穴上行四寸两筋两骨罅宛宛陷中伸臂平手取之臂臑穴也○从臂臑穴上行髆骨头肩端上两骨罅陷处宛宛中举臂取之有空肩髃穴也○从肩髃穴上行臂端两叉骨间陷中巨骨穴也○从巨骨穴循颈缺盆上直行扶突下一寸天鼎穴也○从天鼎穴上直行曲颊下一寸人迎后一寸五分仰而取之扶突穴也○从扶突穴贯颊直鼻孔下水沟旁五分禾髎穴也○从禾髎穴上一寸鼻孔旁五分迎香穴也

承泣穴在目下七分目下胞陷中上直瞳子正视取之是其穴也○从承泣直下三分颧空骨内亦直瞳子取之四白穴也○从四白下行侠鼻孔旁八分亦直瞳子取之巨髎穴也○从巨髎下行侠口吻旁四分外许近下微有动衇地仓穴也○从地仓行顋颔下前一寸三分骨陷中动衇大迎穴也○从大迎行耳下曲颊端近前八分陷中侧卧开口取之颊车穴也○从颊车上行耳前动衇侧卧合口有空取之下闗穴也○从下闗上行额角入发际以督衇中行神庭穴旁开四寸半头维穴也○从头维下行颈下侠结喉旁一寸五兮大动衇应手伸头取之人迎穴也○从人迎下直行颈大筋前内贴气喉水突穴也○从水突下直行颈大筋前结喉下一寸许陷中贴骨尖上有缺处气舍穴也○从气舍下行肩上横骨陷中缺盆穴也○从缺盆下行巨骨下一寸旁开中行四寸陷中仰而取之气户穴也○从气户下行一寸六分亦旁开中行四寸陷中仰而取之库房穴也○从库房下行一寸六分亦旁开中行四寸陷中仰而取之屋翳穴也○从屋翳下行一寸六分亦旁开中行四寸陷中仰而取之膺窻穴也○从膺窻下行当乳头之中乳中穴也○从乳中下行一寸六分亦旁开中行四寸陷中仰而取之乳根穴也○从乳根行在第四肋端旁开中行二寸不容穴也○从不容穴下一寸亦旁开中行二寸承满穴也○从承满下一寸亦旁开中行二寸梁门穴也○从梁门下一寸亦旁开中行二寸闗门穴也○从闗门下一寸亦旁开中行二寸太乙穴也○从太乙下一寸亦旁开中行二寸滑肉门穴也○从滑肉门下一寸侠脐旁二寸许陷中天枢穴也○从天枢下一寸亦旁开中行二寸外陵穴也○从外陵下一寸亦旁开中行二寸大巨穴也○从大巨下三寸亦旁开中行二寸即水道穴也○从水道下二寸亦旁开中行二寸即归来穴也○从归来下行在腿班中有肉核名曰鼠溪直上一寸动衇应手亦旁开中行二寸气街穴也○从气街下行膝上一尺二寸许中行左右各三指按捺上有肉起如伏&#194575;之状故名伏&#194575;在此肉起后交纹中髀闗穴也○从髀闗下行膝上六寸起肉间正跪坐而取之伏&#194575;穴也○从伏&#194575;下行三寸在伏兔之下陷中拜揖而取之隂市穴也○从隂市下行一寸两筋间梁邱穴也○从梁邱下行过膝葢骨下胻骨上陷中俗名膝眼此处陷中两旁有空状如牛鼻在外侧者犊鼻穴也○从犊鼻下行䯒骨外侧大筋内宛宛中足三里穴也犊鼻即膝眼处也○从足三里下行三寸两筋骨陷中举足取之上巨虚穴也○从上巨虚下行二寸举足取之条口穴也○从条口下行一寸两筋骨陷中蹲地举足取之下巨虚穴也○从下巨虚复斜向后上行在足外踝上八寸䯒骨外廉陷中丰隆穴也○从丰隆内循下足腕上中行陷中解溪穴也○从解溪下行足跗上即脚面也髙骨间动衇冲阳穴也○从冲阳下行二寸至足大指之次指本节后陷中陷谷穴也○从陷谷下至足大指之次指本节前岐骨外间陷中内庭穴也从内庭下行足大指之次指之端去爪角如韭叶许厉兑穴也

足太隂脾经之衇起于足大指之端隠白穴也从隠白循指内侧白肉际大都穴也从大都过核骨后太白穴也从太白循公孙穴商邱穴上内踝前廉三隂交穴也从三隂交上腨内循胫骨后漏谷穴也从漏谷交出厥隂之前地机穴隂陵泉穴也从隂陵泉上膝股内前廉血海穴箕门穴冲门穴也从冲门入腹属脾络胃循行府舎腹结大横腹哀食窦天溪胸乡周荣大包等穴而上行咽喉侠咽连舌本散舌下也其支者从胃之络别行上膈注心中以交于手少隂心经也

隠白穴在足大指内侧端后去爪甲角如韭叶许是其穴也○从隠白行足大指内侧次节末骨缝赤白肉际陷中大都穴也○从大都行足大指后内侧内踝前核骨下赤白肉际陷中太白穴也○从太白上行足大指本节后一寸内踝前陷中公孙穴也○从公孙上行内踝下微前陷中商邱穴也○从商邱上行内踝踝尖上三寸夹骨陷中三隂交穴也○从三隂交上行三寸夹骨陷中漏谷穴也○从漏谷上行五寸在膝下五寸内侧夹骨陷中伸足取之地机穴也○从地机上行膝下内侧曲膝横纹头陷中隂陵泉穴也○从隂陵泉上行在膝膑上一寸内廉白肉际陷中血海穴也○从血海上行在鱼腹上越两筋间隂股内廉动衇应手不禁重按箕门穴也○从箕门上行横骨两端约纹中动衇去腹中行旁开三寸半冲门穴也○从冲门上行七分去腹中行亦旁开三寸半府舎穴也○从府舎上行三寸去腹中行亦旁开三寸半腹结穴也○从腹结上行一寸三分去腹中行亦旁开三寸半大横穴也○从大横上行三寸半去腹中行亦旁开三寸半腹哀穴也○从腹哀上行三寸或从乳上三肋间动衇应手处往下六寸四分去胸中行旁开六寸举臂取之食窦穴也○从食窦上行一寸六分去胸中行旁开六寸仰而取之天溪穴也○从天溪上行一寸六分去胸中行亦旁开六寸仰而取之胸乡穴也○从胸乡上行一寸六分去胸中行亦旁开六寸仰而取之周荣穴也○从周荣外斜下行过少阳胆经渊液穴下三寸至液下六寸许○九肋间季脇端大包穴也


按
足阳明是足大指之次指不是中指必传冩之误

