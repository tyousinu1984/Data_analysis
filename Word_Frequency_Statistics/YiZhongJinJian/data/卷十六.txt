注

平衇者平人不病之衇也如四时平衇五蔵平衇隂阳同等平衇之类是也人病则衇不得其平矣如四时太过不及隂阳蔵府相乗相侮及百病相错生死不平之衇之类是也平者又凖之谓也言诊者诚能以诸平衇凖诸不平之衇则凡太过不及之差呼吸尺寸之乖莫不了然扵心手之间而无少差谬然后可以伤寒之衇凖诸壊病亦可以诸壊病之衇凖之伤寒诚所谓一以贯之而无馀者已

此总叙平衇之根源借问答以示其法也衇者血之府气血流行之动㑹也三部者寸为上部关为中部尺为下部也三部既定隂阳属焉上部为阳下部为隂隂阳平则相易阴阳偏则相乗相易则和相乗则病人之体躬卫统气而行衇外荣统血而行衇中故凡呼吸出入上下扵中莫不因息以游布扵四体随津液而流通于周身故随时动作而効象夫衇之形容也察色察五蔵之色也肝青心赤肺白肾黒脾黄各以其色合乎蔵然四蔵又皆以黄色为主他色为兼以土寄旺扵四季也观衇观五蔵之衇也肝弦心洪肺浮肾沉脾缓各以其衇主乎蔵然四蔵又皆以缓衇为本盖人以胃气为本也其间色或参差相错衇或大小相乖一时之间变无常经病辄改易或存或亡无定象也师曰子之所问衇为医道之根源当以平旦复㑹扵寸口之时诊之而虚实见焉寸口衇浮无力为虚为风牢坚有力为实为寒衇沉为水滀衇弦为支饮衇动为痛衇数为热设或病衇不应则于其三部太过不及隂阳变化相乘之理消息诊看料度蔵府则顺逆吉凶自然独见若神也

人一呼衇再动一吸衇再动呼吸定息衇四动乃平人不病之缓衇也闰以太息故五动亦为平衇非呼吸不能定其至数持衇时必从此始故曰呼吸者衇之头也

此初持衇以来去疾迟而诊表里虚实法也来衇出来阳也故以候表去衇入去隂也故以候里疾衇数疾有馀也故以候实迟衇徐迟不足也故以候虚言衇若出来疾入去迟为表实里虚故名曰内虚外实也衇若出来迟入去疾为表虚里实故名曰内实外虚也

上以衇之来去疾迟候内外虚实之诊此以衇之来去大小诊表里盛衰之病衇上来微小下去反大反之象也故名曰反衇上来益大下去㣲小覆之象也故名曰覆反者病在里为隂盛覆者病在表为阳盛阳盛则病格隂盛则病闗隂阳盛极不相交通则病闗格头无汗者阳未离隂故可治有汗则阳已上脱故曰死也

此详上条衇之来去盛衰之状也寸口通指寸闗尺而言也卫主气为阳以候表荣主血为隂以候里衇随指有力上来卫气盛也谓之髙脉随指有力下去荣气盛也谓之章髙者长盛也章者分眀也髙章相合名曰纲纲者以荣卫俱有馀有总揽之意也衇随指无力上来卫气弱也谓之惵衇随指无力下去荣气弱也谓之卑惵者恍惚也卑者缩下也惵卑相合名曰损损者以荣卫俱不足有消缩之意也若髙章惵卑之衇与不疾不徐缓迟之衇同见则为盛者不过弱者不衰皆名和衇强者即下文所著是也

此承上条以释强字之义言凡人禀阳气盛则得髙章之盛禀隂气盛则得惵卑之弱此平人之常若能兼见缓迟平衇斯为隂阳相抱荣卫相和始名曰强强者即色鲜顔光血满肉𦂳之谓也
上条以衇之盛衰候人之强弱此条以衇之浮中沉分人之皮衇肉筋骨以候五蔵之诊法也心肺俱浮肝肾俱沉以皮之浮衇之浮而别心肺之浮也以筋之沉骨之沉而别肝肾之沉也脾主肌肉在浮沉之间故候中也肥人肌肤厚衇当沉瘦人肌肤薄衇当浮今肥人衇反浮瘦人衇反沉故当责其病在何蔵也

此承上条详言皮衇肉筋骨各有所主以候五蔵之病也菽豆也约畧轻重言之非谓有其形也难经曰如三菽之重与皮毛相得者肺部也六菽之重与血衇相得者心部也九菽之重与肌肉相等者脾部也十二菽之重与筋平者肝部也按之至骨举之来疾者肾部也各随所主之部以候蔵气也至扵寸口闗上尺中亦各有所主之位以候蔵气左寸心也右寸肺也左闗肝也右闗脾也尺中肾也今特举肾蔵之部例之以㮣其馀也假令下利而甚元气暴夺扵中寸口闗上尺中全不见衇法当死其不死者必是尺中时有一小见之衇也再举头者谓一呼再起头一吸再起头合为四至也夫尺中时一小见之衇四至则是肾间生气之源未絶即下利未止尚为易治若一息二至名曰损衇是气衰无胃故为难治也

寸口通指三部言也此以浮沉迟数候人表里蔵府之诊法也浮者皮肤取而得之衇也浮主表故曰浮为在表沉者筋骨取而得之衇也沉主里故曰沉为在里数者一息六至之衇也数主阳府属阳故曰数为在府迟者一息三至之衇也迟主隂蔵属隂故曰迟为在蔵假令诊其人衇迟此为病在蔵举一迟衇以例其馀也

此以隂阳同等发明平人和缓之衇也阳衇浮大而濡隂衇浮大而濡谓浮中沉隂阳同等也名曰缓者谓和缓之衇也然缓衇有二义和缓之缓衇有力濡柔不大不小以形状之缓騐二气之和也至数之缓衇来四至从容不徐不疾以至数之缓騐胃气之和也

此已下四时五蔵平衇病衇死衇之诊法也东方属木主春令风在天为风在地为木在人为肝故曰肝者木也名足厥隂经其衇当弦若得微弦濡弱而长此弦而有胃是肝平衇也病自易愈也若得微弦而长而少濡弱和缓为弦多胃少肝病衇也若得纯弦而直无濡弱和缓为但弦无胃是肝死衇也下三蔵虽无纯洪纯浮纯沉之文省文也当仿此
二月春令也毛浮秋衇也春得秋衇何以断言至秋当死盖春肝木旺秋肺金旺二月肝旺之时尚得毛浮肺衇其衰可知至秋金气愈旺金乗木木愈受尅则絶故知至秋当死也馀蔵皆仿此
南方属火主夏令热在天为火在地为热在人为心故曰心者火也名手少隂经其衇当洪若得洪大和缓此洪而有胃是心平衇也虽有心病自易愈也若得洪大而少和缓此洪多胃少是心病衇也若得洪大而无和缓此但洪无胃是心死衇也
凡四时之病当以四时之衇期之期之者期其愈不愈也立夏之日得洪大衇是其本位应得之衇其人病身体苦疼重者须发其汗若明日身不疼不重虽衇仍洪大必非邪衇乃时衇也不须再汗谓已解也设若本日汗濈濈然自出者此解兆已见虽衇洪大不须发汗明日便自解矣何以言之立夏得洪大衇是得其时衇故也四时仿此
西方属金主秋令燥在天为燥在地为金在人为肺故曰肺者金也名手太隂经其衇当浮若得毛浮缓迟此浮而有胃是肺平脉也虽有肺病自易愈也若得毛浮而少缓迟此浮多胃少是肺病衇也若得毛浮而无缓迟此但浮无胃是肺死衇也若得毛浮而数则为病剧何以知之数者南方火也火尅西方金法当发痈肿而难治也

北方属水主冬令寒在天为寒在地为水在人为肾故曰肾者水也名足少隂经其衇当沉若得沉滑而濡此沉而有胃是肾平衇也虽有肾病自易愈也若得沉滑而少濡和此为沉多胃少是肾病衇也若得沉而无滑濡此但沉无胃是肾死衇也问曰翕奄沉名曰滑何谓也师曰沉为纯隂翕为正阳隂阳和合故令衇滑闗尺自平阳明衇㣲沉食饮自可少隂衇㣲滑滑者𦂳之浮名也此为隂实其人必股内汗出隂下湿也

此冬月之平衇也若阳明闗衇㣲沉而不滑是失正阳为胃不和故其人食饮仅自可也若少隂尺衇㣲滑而不濡是失纯隂为肾不和故其人汗出隂下湿也

此以人之五衇候人五蔵不平之诊法也人之五蔵法天五行肝木心火脾土肺金肾水此相属也木生火火生土土生金金生水水生木此相生也木尅土土尅水水尅火火尅金金尅木此相尅也相生者生相尅者死人之蔵气亦然故其衇有相乗有纵有横有逆有顺也水乗火金乗木乗其所胜是相尅也名曰縦火乗水木乗金乗所不胜是反侮也名曰横水乗金火乗木子乗其母是倒施也名曰逆金乗水木乗火母乗其子是相生也名曰顺五蔵之衇肝弦心洪脾缓肺浮肾沉五蔵各见本衇自无病也若见他衇以此推之縦者病甚横者病㣲逆者病虚顺者病实也

上条发明五蔵相乗纵横顺逆之衇此条发明隂阳相乗各从其类之诊府阳也浮数阳也蔵隂也迟涩隂也阳乗阳隂乗隂各从其类而相乗也其隂邪乗阳阳邪乗隂府邪乗蔵蔵邪乗府各以衇证错综叅之可类推矣

此承上条发明五蔵六府不平相乗之衇也适者至也头者数也凡人若见濡弱之衇而相乗者是因我虚而彼乗及之也越人祗曰一衇辄为十变何以至十一数也越人遗包络三焦故十也今五蔵六府相乗故十一也然隂乗阳阳乗隂府乗蔵蔵乗府错而综之岂止十一耶

此以寸尺发明隂阳相乗为病之衇也若衇𦂳无汗洒淅恶寒发热者是伤寒也衇缓有汗洒淅恶寒发热者是中风也今寸衇微洒淅恶寒者是阳不足隂气上乗入扵阳中也尺衇弱发热者是阴不足阳气下䧟入于隂中也此内伤不足隂阳相乗有休止之恶寒发热非外感有馀风寒中伤荣卫无休止之恶寒发热也

上条以衇之寸尺㣲弱辨隂阳不足此条以衇之浮沉有力别隂阳结实为病之诊法也衇浮大而数蔼蔼如车盖者阳结实衇也衇沉石而迟累累如循长竿者隂结实衇也夫衇既可以别隂阳之结实又不可不以隂结阳结之证而合隂结阳结之衇相㕘看也阳结证身轻能食阳能消榖也不大便期十七日当剧者阳体终燥故迟三日也隂结证身重不能食隂不能消榖也不大便期十四日当剧者隂体终濡故早三日也剧者谓不大便里急下重且满且痛不可再待时日宜早图之也故或润窍以导之耎坚以下之不致临期燥屎巨鞕榖道难出窘苦万状也凡病后伤液多有此证阅歴深者自知之也

此以浮沉别隂阳不足为病之诊法也阳衇濡浮而无力衇也隂衇弱沉而无力衇也其衇弱者荣气微也荣㣲则血虚故不止扵发热而且筋急也其衇濡者卫气衰也卫衰则表不固故不止扵恶寒而且汗出如流珠也

蔼蔼如车盖形容衇之浮大有力即前阳结浮数之衇也因其有力而盛故名曰阳结也

累累如循长竿者形容衇之沉石有力即前隂结沉迟之衇也因其有力而盛故名曰隂结也

瞥瞥如羮上肥者形容衇之浮而无力即前卫气衰之濡衇故曰阳气微也

绵绵如泻漆之絶者形容衇之沉而无力即前荣气㣲之弱衇故曰亡其血也

萦萦如蜘蛛丝者形容衇之细小难扵寻按而浮中沉似有似无即前阳不足之㣲衇故曰阳气衰也

此已上发明平衇已下皆死候之衇也寸闗尺三部衇之上下以候隂阳五蔵升降也寸位乎上候心肺之阳主升升极而降降不至闗是为孤阳故曰寸衇下不至闗为阳絶也尺位乎下候肝肾之隂主降降极而升升不至闗是为独隂故曰尺衇上不至闗为隂絶也闗位乎中以候脾界乎寸尺所以升降出入者也今上下不至闗是升降出入息矣故曰此皆不治决死也若隂阳已离胃气未絶尚可计馀命之期期以月节尅之如经曰隂胜则阳絶能夏不能冬阳胜则隂絶能冬不能夏肝死于秋心死于冬脾死于春肺死于夏肾死于长夏之类是也推之扵日扵时亦然

经曰人有两死而无两生有两死者谓隂阳皆可死也无两生者谓隂阳不能独生也故阳先絶隂后竭死则身青而冷隂先絶阳后竭死则身赤而温也

衇者人之根本也衇病人不病者谓外形不病而见真蔵病衇其内本已絶虽生犹死不过尸居馀气耳故曰行尸也馀气者未尽五蔵生旺之馀气也若旺气一退即卒然眩仆不识人而死矣若良工早察扵旺气未退之先而图之未必无所补也人病衇不病谓外形羸瘦似病其衇自和以根本尚固不过榖气不充名曰内虚非行尸可比虽困无害胃气复榖气充自然安矣糓神即糓气也
此申上条不知何蔵先絶而详言其证也肺主皮毛肺絶汗出不流故髪润也肺主气肺絶张口气出不能复还也故曰为肺先絶也

身汗如油液外亡也喘而不休气上脱也水浆不下胃气絶也形体不仁荣卫败也乍静乍乱精神散也此皆命絶之候由此推之衇虽浮洪必然无根是为真蔵孤阳飞越之证也

心絶隂尽惟阳独留故身体大热形如烟熏从火化也心蔵神直视神去也头属阳阳无所依故摇头也

唇吻之色当赤而黄反见青色者木土相尅也四肢汗出漐漐不已此为肝絶也

脾之华在唇四白环口黧黒其华萎矣冷汗隂黄皆脾絶也

肾司二便溲便遗失肾絶也肾蔵精与志狂言直视精志俱败也

此下皆详望问而知之之类也望谓观其形之盛衰色之深浅问谓询其情之苦欲病之根因衇谓诊其衇之隂阳合乎形色也设病家人来请告以病者苦发热身体疼师到病人自卧诊其衇沉而迟知其差也何以知之表有病衇当浮大今反沉迟而无表衇且无表证故知愈也

病家人来请告以病者腹内卒痛医师到病人自坐无苦容诊其衇浮而大知其差也何以言之里有病衇当沉细今反浮大而无里衇且无里证故知愈也

此申上二条之义也病家人来言病者发热烦极师未即去明日到病人向壁静卧此热已去因知其差假令衇不和缓未可言愈必和缓而始可断其已愈也推之腹痛亦然此篇首所云设有不应消息诊看消息者谓今日之望异扵昨日之问闻也

此设治诈病之法也盖仲景不欲人售其欺亦不欲医为其欺而妄治也医者玩此而揣摩之则彼不敢欺而我不妄治矣

隂阳相引故欠欠者先引气入而后呵之故谓之呵欠隂阳不相引则病相引则和故曰欠者无病也诊衇时有呻吟病苦之声故曰呻者病也言迟者语言蹇涩故曰言迟者风也摇头言者痛极艰于发声摇头以意示缓故曰摇头言者里痛也行迟者风病筋络不利故曰行迟者表强也坐而伏者气不能接故曰坐而伏者短气也凡腰痛者皆不能坐即畧坐非伸足依倚不可故曰坐而下一脚者腰痛也凡心痛者皆伛偻䕶其痛处故曰里实䕶腹如懐卵物者心痛也

人病恐怖者阳神不足也阳不足则恐神不足则怖恐则血随气下故面白脱色不润泽也怖则气随神乱故衇形如循丝累累然而乱也

津液少则衇涩唇口因以乾燥此因不饮而然非由此而不饮也

愧者羞也羞则神色荡而不定故衇浮而面色乍白乍赤也此皆察色合衇以意消息而知之之类也

衇有灾怪谓因药而变灾怪也假令人病太阳病得太阳衇衇证相应因为作太阳病汤药与服之比还如食顷病人乃大吐下利腹中痛师问曰我先来不见此证今乃灾变怪异縁何作此吐利病者答曰或有旧时服药今乃发作故为此灾怪耳望问固医家之事亦须病人毫无隐讳方能尽医所长仲景为病家服药未告扵医医失问先服何药故出此条以示戒耳

此以衇之隂阳辨病之隂阳生死法也浮大数动滑五者比之诸衇为有馀阳道有馀故曰阳也沉涩弱弦㣲五者比之诸衇为不及隂道不及故曰隂也隂病谓阴寒病也见阳衇谓见阳热衇也阳热衇即浮大数动滑类也以隂病得隂衇证衇相应死难必也隂病若得阳衇犹冬尽春生万物虽未即生然日进生机故曰生也阳病谓阳热病也见隂衇谓见隂寒衇也隂寒衇即沉涩弱弦微类也以阳病得阳衇证衇相应生可卜也阳病若得隂衇如暑去秋来万物虽未即死然日趋死候故曰死也盖天人无二理春夏为阳秋冬为隂阳主生隂主杀故也

缓四至衇也缓时一止复来者名曰结衇数六至衇也数时一止复来者名曰促衇阳盛则促隂盛则结隂阳偏胜则病故曰此皆病衇也

衇来至数不乖而中止不能自还因而复动名曰代乃一蔵无气求他蔵以代续之故也凡病得此代衇者必为难治盖以促结之止如急行而蹶虽然中止即能自还非代衇之止可比也

动者躁动也谓隂阳互相鼓击而不寜也动阳衇也寸为阳阳乗击扵阳故阳动发热也尺为隂阴乗击扵隂故隂动汗出也关界乎隂阳则隂阳互相乘击故发热汗出同见也此为动而有力阳盛之候若按之不鼓是为阳衰之证则必形冷而不发热汗出而必恶寒非搏击阳盛之动乃扰乱阳虚之动也由三焦之阳气伤则不能外温肉分故有是证也动衇之状颇似数衇惟上下无头尾如豆大厥厥动摇故名曰动也厥厥者谓似有根之摇动动而不移非若滑衇之流动动而不居也
衇浮而紧者名曰弦也此非谓浮紧即弦衇乃谓浮而劲紧弦之状也弦紧相类惟恐人将弦作紧将𦂳作弦故并举相形以别之也弦者状如弓弦按之不移即所谓端直也紧者如转索无常即所谓不端直也端直则不䏻如转索转索则不能似端直其为劲急则同所以相类也

衇形粗大有力谓之大浮沉有力中取无力状如葱管谓之芤沉而且大按之劲急有力谓之牢浮而且大举之劲急有力谓之革革衇者以鼓革而得名外急中空之象也弦则为劲减其中取之劲外急象也大则为实小其中取之实中空象也此以弦减芤虚二衇形容革衇也女子得之半産漏下男子得之亡血失精寒虚相搏故也

此下皆残贼为病之证也相乘之衇为正气虚随我所虚而乗及之之谓也残贼之衇为邪气实恃彼之强而虐及之之谓也此六衇者名曰残贼残则明伤贼则暗袭衇中有此当属实邪不论何部但本衇中兼见此衇輙防邪至也

寸口隂阳俱紧者谓六衇浮沉俱紧也浮衇紧则雾露之邪中扵上焦沉衇紧则寒邪中于下焦上焦指太阳也下焦指少隂也雾露之邪曰洁曰清清邪中上发热头痛项强颈挛腰疼胫酸者雾露之邪中扵太阳表也寒邪曰浑曰浊浊邪中下隂气为栗足胫逆冷便溺妄出者寒邪中于少隂里也经曰虚邪不能独伤人必因身形之虚而后客之也葢因其人表气虚里气不固清浊之邪中伤上下三焦相溷表里不通以致上焦清气不宣邪气怫郁与蔵相熏口烂蚀齗中焦不治胃气主下而反上冲脾气主运而反不转中焦皆浊荣卫不通血凝不流行也若正能胜邪卫气先通其人必先小便赤黄热伤之经必血凝肉腐而外发为痈脓也若荣气先通其人必先嚏嗢咽塞热拥于里之血凝者自下状如豚肝也若正不胜邪隂阳俱逆荣卫不通脾气孤弱不能散精五液注下下焦不阖里急坠痛圊便数窘命将难全也

此承上条互详其证戒人临此阴阳混淆之病慎勿妄治也此条之蜷卧足冷即上条之浊邪中下也此条之鼻涕舌胎即上条之清邪中上也此条之唇口乾燥即上条之口烂蚀齗也此条之反大发热即上条之痈脓下血也此条之腹中痛即上条之下重湫痛也此条之恶寒即上条之必内栗也衇阴阳俱𦂳伤寒衇也口中气出唇口乾燥胃经热也蜷卧足冷少隂寒也鼻中涕出表伤风也舌上胎滑里无热也似此表里隂阳寒热虚实杂揉未定之病慎勿妄治则当审其孰轻孰重孰缓孰急先后施治可也到七日已来其人㣲发热手足渐温者此隂退阳复为欲解也若到八日已上反大发热者乃邪盛正衰此为难治也设使恶寒知尚在表若呕必欲入里也腹内痛者知邪已入里内攻必欲下利也

此发明衇隂阳俱𦂳内外寒甚至扵吐利解不解之义也吐利后衇仍𦂳为邪未尽不解也𦂳去衇缓为邪尽人安欲解也若𦂳去衇迟至六七日不欲食者则胃未和为未解也若欲食者则胃已和虽衇迟亦为欲解也

平衇以衇内外候关格此以衇尺寸候关格于此推之凡阴阳盛极皆病闗格而不必定在内外尺寸也寸口衇浮而大浮为正气虚大为邪气实在尺则阴邪实关闭正气不䏻宣名曰闗闗则不得小便也在寸则阳邪实格拒正气不䏻化名曰格格则吐逆也

浮为阳滑为实阳实相抟其衇行于衇外者数且疾矣卫气行疾荣气行迟荣卫不相辅而行故曰失度浮滑数疾有馀之衇见发热无汗有馀之证衇证相合则为可治若见发热汗出不足之证衇证不合不治明矣

风寒在表则衇浮𦂳风热在表则衇浮数表受风邪故洒淅恶寒也

诸衇浮数谓寸闗尺六衇俱浮数也浮则为风数则为热风热遏郁扵表则当发热而洒淅恶寒也若有隐痛之处饮食如常者非表邪之证乃内痈蓄积有脓之证于此知浮数之衇不可㮣为风热也

六衇俱浮而大浮为风虚大为气强强者热也风热相抟必成瘾疹也身体为痒痒者肌虚热气外薄故也名为泄风若久不愈则成痂癞痂癞疥癣疠癞之类是也

寸口者指寸闗尺三部而言也诸㣲谓凡病见微衇皆亡阳也诸濡谓凡病见濡衇皆卫虚也诸弱谓凡病见弱衇皆荣虚也诸𦂳谓凡病见𦂳衇皆为寒也诸乗寒者谓诸㣲濡弱衇亡阳荣卫不足之人一病即见残贼𦂳衇则为寒乘病厥也厥于中者欝冒昏迷不知痛痒厥扵经者战栗口噤不能言语以平日胃虚损糓脾虚不运中虚不胜外邪也

此详申上条诸亡阳荣卫不足之人而见𦂳衇之义也曽为人所难问𦂳衇为寒实之证虚冷亦见𦂳衇是从何而来也师曰假令其人亡汗表虚若吐胸虚下利里虚寒邪乗虚为病或外感寒邪或内饮冷水或中寒阴化皆令衇𦂳也若与浮同见无汗则为伤寒实邪有汗则为亡阳虚邪与沉同见腹痛不便则为中寒实邪腹痛下利则为中寒虚邪由此推之凡诸实衇从虚化者即未可谓之实矣

上条以浮沉见㣲𦂳此条以寸尺见㣲𦂳皆阴盛阳亡之证故曰知隂常在絶不见阳也祗曰虚损多汗者畧言之也

病人衇微而涩询之为医大发其汗又数大下之所以致此病也其人亡血畧辞也谓亡其血气也气亡则阳微阳微则恶寒血亡则隂弱隂弱则发热阳㣲隂弱故病当恶寒后乃发热也轻者邪不留连遇所不胜时则愈重者无休止时即遇所不胜尤甚也然恶寒虽遇夏月盛热欲着复衣所以然者五月之时阳气在外胃中虚冷大发其汗令阳气微故不胜寒也发热虽遇冬月盛寒欲裸其身所以然者十一月之时阳气在内胃中烦热又数下之令隂气弱故不䏻胜热也此即论中所谓热在骨髓寒在皮肤寒在骨髓热在皮肤沉痼寒热之病也

凡经衇内外荣卫也蔵府内外三焦也故经曰荣行衇中卫行衇外上焦心肺主之中焦脾胃主之下焦肝肾主之分而言之荣也卫也三焦也合而言之皆本乎一气之流行随其所在而得名也衇微而涩荣卫不足不足则荣卫不能相将而行三焦无所仰頼故身体周痹不仁荣气不足故身烦疼口难言语卫气不足故恶寒数欠也上焦司降降者清中之浊下焦司升升者浊中之清中焦司升降清者令其上升浊者令其下降今荣卫不相将而行三焦无所仰頼故不䏻各归其部而失其职矣上焦不归则浊气不降噫气而吞酸中焦不归则升降相违故不能消榖引食下焦不归则清气不升故不䏻约束而遗溲也

此详申荣卫上焦之证也面色黄青荣卫不足之色也恶寒而栗咳𠻳唾腥吐痰涎沫肺损之证也肺主皮毛皮毛者荣卫之所居故肺损则皮聚而毛落荣卫枯槁也

此详申荣卫中焦之证也缓以候胃迟以候脾胃主纳榖脾主化榖故能食者胃也能化者脾也今阳㣲中寒脾胃俱病所以心内虽饥饥而虚满不能食也

此又详申中焦之证也寸口衇弱而缓弱者阳气不足缓者胃气有馀不足则脾失健运有馀则胃强能食此胃强脾弱所以虽能食而不能消化也故使吞酸而噫食卒不化气填胀闷于膈中也
此已下辨趺阳之衇少隂之衇也趺阳一名冲阳在脚背上去陷骨三寸衇动处乃是阳明胃经之动衇也少隂一名太溪在足内踝后跟骨上衇动处乃足少隂肾经之动衇也趺阳少隂乃古诊法越人以十二经虽皆有动衇独取寸口以决死生者以寸口乃衇之大要㑹也然此法不行久矣设有危急之病寸口衇不见诊此以决死生可也若在平时总不如以关衇为趺阳尺衇为少隂更为愈也如趺阳胃衇迟而和缓是胃气不病如经衇也今趺阳衇浮而数按之无力浮以候府浮而无力则为伤胃沉以候蔵数而无力则为伤脾询之病者特为医下之所为以致荣卫之气内陷其先数衇变微为脾弱也浮衇仍浮反甚为胃强也胃强则邪气独留故大便鞕潮热发渇也脾弱则脾气不运故邪热不能杀榖虽饥不食气噫而快也医者前后施治如法而浮数之衇自当迟缓如经则饥欲食病者愈也若施治失冝数衇终始不退则生恶疮也

脾肾皆病下利今趺阳胃衇浮涩少隂肾衇如常是病在脾不在肾也何以知之浮为阳以候胃涩为隂以候脾浮与涩合故知脾气不足胃气虚也以少隂衇见沉而滑故称如经也若沉滑而数者是阳邪伤隂故知当屎脓血也

前论以浮沉尺寸候闗格此以趺阳侯闗格之诊法也趺阳者胃衇也衇伏而涩伏则尺寸之隂阳停升降也涩则三焦之元气不流通也不升降流通故上则吐逆下则不得小便病名曰闗格也趺阳衇滑而𦂳滑者胃气实𦂳者脾气强持实击强痛还自伤以手把刅坐作疮也

趺阳之衇以候脾胃衇当和缓今反滑而𦂳者以滑为胃气实𦂳为脾气强滑𦂳并见如持实以击强故主急痛痛还自伤脾胃也以手把刅而成疮者犹之操刀自割而贻其害也

胃衇沉而数沉主里数主热沉数为里实热则能消榖凡里病得此衇者皆易治也若不沉数而沉𦂳沉𦂳为里寒则为残伤胃气之证故曰难治也
下利者不论寒热皆中虚之病故衇宜小宜缓为病衇相宜则易治也今趺阳胃衇大而𦂳为病虚衇实则不相宜故为难治也

衇见浮微而沉𦂳虚寒之证也趺阳胃衇似有似无为阳虚重按似𦂳为中寒胃阳虚寒则气短矣𦂳衇主痛而不痛者以𦂳兼微虽𦂳不劲故不痛也

趺阳衇伏不出则中焦阳虚脾胃不能上下输布卫气不行故病通身肤冷而鞕也

胃衇浮芤浮者胃衇衰芤者荣气伤卫气衰故身体瘦也荣气伤故肌肉甲错也浮芤相抟日久而宗气衰微生气少矣四属断絶谓皮肉脂髓四者俱竭故一身枯瘦失滋养矣

外感六衇浮𦂳寒气在外故骨节烦痛内伤胃衇浮𦂳寒气在内故腹满绞痛寒气相抟肠鸣而转转则膈中寒气下趋洞泄也若少隂衇浮不出则下焦阳虚寒气聚于阴器不得发泄故病疝隂肿大而痛也

此少隂负趺阳大㫖盖少隂肾属水趺阳胃属土杂病恶土尅水而伤寒少隂病惟恐土不能制水水一泛溢则呕吐下利无所不至若趺阳衇和胃土有权则水有制而少隂负则为顺矣顺者土不为水侮也

少隂衇弱而涩弱者肾隂虚故微烦也涩者衇道滞故肢冷也

少隂衇不至是肾气衰微精血少也肾者隂中蔵阳者也肾隂虚竭不能蔵阳阳气上奔廹促胸膈宗气反为所阻聚而不行血结心下阳气既奔于上极必退下退下则隂股间热与隂相动所必然也虽令知觉冥身不仁而不死此为尸厥也当刺期门以通结血刺巨阙以行宗气庶厥回而复苏也


按
衇来头小本大者当是衇来大去小上微头小者当是上微小者为隂盛下㣲本大者当是下㣲小者为阳盛始与上下之义相属

名曰沉之沉字当是强字玩下文自知
薄鲜鞕三字不成句应是衍文当删之
东南西方皆有其文惟缺北方仿经文补之
滑者紧之浮名也此为隂实二句与上下之义不属当是错简

阳衇浮其衇浮之二浮字当是濡字若是浮字则与卫衰汗出如流珠之义不属其衇沉之沉字当是弱字若是沉字则与血虚荣气㣲之义不属
不和当是自和若不和如何言愈
衇按之来缓时一止至名曰结隂也数语文义不顺且前论促结之衇已明当是衍文

素问曰阳加于隂谓之汗阳加于阳岂有汗出之理阳动则汗出二字当是发热二字隂动则发热二字当是汗出二字

去入安之入字当是人字人安谓不吐利也必是传写之讹此为晚发水停故也二句与上下文义不属当是衍文

数为虚之虚字当是热字风为热虚为寒二句当是衍文风虚相抟之虚字亦当是热字

濡浮而无力候阳虚也岂有亡血之理弱沉而无力候阴虚也岂止发热而已诸濡亡血当是诸濡卫虚诸弱发热当是诸弱荣虚

又隂衇迟涩故知血亡也二句与上文义不属非有阙文即是衍文

条末心内饥饥而虚满不能食句此是论脾胃不闗荣卫故弱者卫气微当是阳气微迟者荣中寒当是脾中寒上下文义始属荣为血血寒则发热岂有血寒发热之理乎卫为气气微者当是阳气微脾中寒者心内饥阅下条言胃气有馀自知
若衇浮大者气实血虚也二句与上文义不属当是衍文少隂衇弦而浮岂可谓如经乎当改沉而滑字

水榖不化之化字当是入字若是化字是能食也何名曰格食不得入当是不得小便若有小便是水道通也何名曰闗必是传写之误

隂肿大而虚之虚字当是痛字细玩可知



辨者别也辨衇者辨别诸衇之名也法者诸衇部位至数形状相类相反别之各有其法也衇名者如浮沉迟数滑涩诸衇之名是也部位者如浮中沉上下之部位是也至数者如迟三至数六至之至数是也形状者如滑流涩滞之形状是也相类者如弦与𦂳滑与动之类是也相反者如浮与沉虚与实之反是也皮肤取而得之谓之浮筋骨取而得之谓之沉此以衇之上下部位而得名也是则凡衇因部位而得名皆统乎浮沉矣如浮而无力谓之濡沉而无力谓之弱浮而极有力谓之革沉而极有力谓之牢浮中沉俱有力按之且大谓之实浮中沉俱无力按之且大谓之虚浮中沉极无力按之且小似有似无谓之㣲浮中沉极无力按之且大涣散不収谓之散浮沉有力中取无力谓之芤按之至骨推寻始得谓之伏此皆以部位兼形状相反而得名者也一息三至谓之迟一息六至谓之数此以衇之至数而得名者也是则凡衇因至数而得名者皆统乎迟数矣如一息四至谓之缓一息七至谓之疾数时一止谓之促缓时一止谓之结至数不乖动而中止不䏻自还须臾复动谓之代此皆以至数兼相类而得名者也流利如珠谓之滑进退艰难滞涩谓之涩此以衇之形状而得名也是则凡衇因形状而得名者皆统乎滑涩矣如衇形粗大谓之大衇形细小谓之小来去迢迢谓之长来去缩缩谓之短来盛去衰谓之洪其形如豆动摇不移谓之动状类弓弦按之端直且劲谓之弦较弦则粗按之左右弹指谓之𦂳此皆以形状兼相类相反而得名者也此辨衇之大㮣也诊者于此能详审而扩充之则进乎法矣今以浮沉迟数滑涩六衇别之以为纲以大小虚实诸衇辨之以为目务使隂阳标本虚实寒热心中有据指下无差庶心手相得而辨证处方自无错谬矣