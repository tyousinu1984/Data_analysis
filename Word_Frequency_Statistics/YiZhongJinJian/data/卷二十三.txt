注
妇人经断得平衇无寒热则内外无病其人渴不能食乃妊娠恶阻之渐也故隂衇虽小弱亦可断为有孕但恶阻于法六十日当有此证设医不知是孕而治逆其法却一月即有此证也若更加吐下者则宜絶止医药听其自愈可也然衇平无寒热用桂枝汤与妊娠渴不能食者不合且文义断续不纯其中必有脱简

经断有孕名曰妊娠妊娠下血则为漏下妇人宿有症痼之疾而育胎者未及三月而得漏下下血不止胎动不安者此为症痼害之也已及六月而得漏下下血胎动不安者此亦症痼害之也然有血衃成块者以前三月经虽断血未盛胎尚弱未可下其症痼也后三月血成衃胎已强故主之桂枝茯苓丸当下其症痼也此示人妊娠有病当攻病之义也此条文义不纯其中必有阙文姑存其理可也

妇人怀娠六七月衇弦发热似表证也若其胎愈胀腹痛恶寒而无头痛身痛则非表证也少腹如扇状其恶寒如扇风之侵袭也所以然者因其人阳虚子藏开寒邪侵入故用附子汤温子藏而逐寒但方缺文亦不纯必有残缺

五六月堕胎者谓之半产妇人有漏下下血之疾至五六月堕胎而下血不絶者此症痼之害也若无症痼下血惟腹中痛者则为胞阻胞阻者胞中气血不和而阻其化育也故用芎归胶艾汤温和其血血和而胎育也

妊娠呕吐谓之恶阻恶阻者谓胃中素有寒饮恶阻其胎而妨饮食也主之以乾姜去寒半夏止呕恶阻之人日日呕吐必伤胃气故又佐人参也
妊娠外有水气则浮肿洒淅恶寒水盛贮于肌肤故身重内有水气则小便不利水盛阻遏阳气上升故起即头眩也用葵子茯苓者是専以通窍利水为主也

妊娠无病不须服药若其人瘦而有热恐耗血伤胎宜常服此以安之

妊娠妇人肥白有寒恐其伤胎宜常服此
新产之妇畏其无汗若无汗则荣卫不和而有发热无汗似乎伤寒表病者但舌无白胎可辨也故喜其有汗而又恐汗出过多表阳不固风邪易入而为项强腰背反张之痉病也新产之妇畏血不行若不行则血瘀于里而有发热腹痛似乎伤寒里病者但以舌无黄胎可辨也故喜其血下而又恐血下过多隂亡失守虚阳上厥而为昏冒不省合目汗出之血晕也新产虽喜其出汗喜其血行又恐不免过伤隂液致令胃乾肠燥而有潮热谵语大便鞕难似乎阳明胃家实者故仲景于产后首出三病不只为防未然之病而更为辨已然之疑也昏冒而曰郁冒者谓隂阳虚郁不相交通而致冒也

此承上条互详其义以明其治也产妇昏冒衇微弱者是气血俱虚应得之证也不能食者是胃气未和应得之候也大便反坚者是肠胃枯乾应得之病也究之郁冒所以然者由血虚则隂虚隂虚则阳气上厥而必冒也冒家欲解必大汗出者是阳气郁得以外泄而解也故产妇喜汗出也由此推之血瘀致冒解必当血下是隂气郁得以内输而解也最忌者但头汗出则为隂亡下厥孤阳上出也大便坚呕不能食用小柴胡汤必其人舌有胎身无汗形气不衰者始可故病得解自能食也若有汗当减柴胡无热当减黄芩呕则当倍姜半虚则当倍人参又在临证之变通也大便坚七八日更发热用大承气汤亦必其人形气俱实胃强能食者始可也若气弱液乾因虚致燥难堪攻下者则又当内用元明粉以软坚燥外用诸导法以润广肠缓缓图之也

产后暴然腹中急痛产后虚寒痛也主之当归生姜羊肉汤者补虚散寒止痛也并治虚劳不足寒疝腹痛者亦以其虚而寒也

产后腹痛不烦不满里虚也今腹痛烦满不得卧里实也气结血凝而痛故用枳实破气结芍药调腹痛枳实炒令黑者盖因产妇气不实也并主痈脓亦因血为气凝乆而腐化者也佐以麦粥恐伤产妇之胃也

产妇腹痛属气结血凝者枳实芍药散以调之假令服后不愈此为热灼血乾著于脐下而痛非枳实芍药之所能治也宜下瘀血主之下瘀血汤攻热下瘀血也并主经水不通亦因热灼血乾故也下瘀血汤方

无太阳证无表证也少腹坚痛有里证也因其产后七八日有畜血里证而无太阳表证则可知非伤寒太阳随经瘀热在里之病乃产后恶露未尽热结膀胱之病当主以下瘀血可也若不大便不食谵语烦躁发热日晡更甚至夜即愈此为胃实之病非恶露不尽之病以其日晡更甚至夜即愈则可知病不在血分而在胃也故以大承气汤下之

产后续感风邪数十日不解头微痛恶寒时热汗出表未解也虽有心下闷乾呕之里但有桂枝证在可与阳旦汤解表可也阳旦汤即桂枝汤加黄芩阳旦证即桂枝证也

此条为妇人诸病纲领其病之所以异于男子者以其有月经也其月经致病之根源则多因虚损积冷结气也三者一有所感皆能使经水断絶至有歴年寒积胞门以致血凝气结而不行者先哲云女子以经调为无病若经不调则变病百出矣以下皆言三者阻经之变病其变病之不同各因其人之脏腑经络寒热虚实之异也如寒外伤经络其人上焦素寒则凝坚在上故上焦胸肺受病也形寒伤肺则气滞阻饮故呕吐涎唾也若其人上焦素热寒同其化乆则成热热伤其肺故成肺痈而形体损瘦也若其人中焦素寒则在中盘结故绕脐疝痛也或两脇疼痛是中焦之部连及肝脏故也或其人中焦素热则不病寒疝而病结热于中矣中热故不能为寒疝而绕脐之痛仍在关元也其人衇数当生疮若无疮则热必灼隂皮肤失润故肌粗若鱼鳞也然此呕吐涎唾寒疝疼痛肌若鱼鳞等病亦时著男子非止女子病也在下未多谓经候不匀而血不多下也邪侵胞中乃下焦之部故病隂中掣痛少腹恶寒也或痛引腰脊下根气街急痛腰膝疼烦皆胞中冲任为病所必然也或痛极奄忽眩冒状如厥癫亦痛甚之常状也若其人或有忧惨悲伤多嗔之遇而见此眩冒厥癫之证实非有鬼神也凡此胞中冲任血病皆能病带故谚曰十女九带也然带下病乆津液必伤形必羸痩诊其衇虚审其多寒岂止病此三十六病而千变万端矣虽千变万端然必审衇隂阳虚实紧弦与病叅究行其针药治危得安也其有病虽同而衇不同者则当详加审辨故曰子当辨记勿谓不然也

咽中如有炙脔谓咽中有痰涎如同炙肉咯之不出咽之不下者即今之梅核气病也此病得于七情鬰气凝涎而生故用半夏厚朴生姜辛以散结苦以降逆茯苓佐半夏以利饮行涎紫苏芳香以宣通鬰气俾气舒涎去病自愈矣此证男子亦有不独妇人也

藏心藏也心静则神藏若为七情所伤则心不得静而神躁扰不宁也故喜悲伤欲哭是神不能主情也象如神灵所凭是心不能神明也即今之失志癫狂病也数欠伸喝欠也喝欠顿闷肝之病也母能令子实故证及也

吐涎沫形寒饮冷也不温散而反下之则寒饮虚结成痞鞕也当先治其吐涎沫以小青龙汤治外寒内饮俟涎沫止以半夏泻心汤乃治痞也
妇人年已五十冲任皆虚天癸当竭地道不通矣今下血数十日不止宿瘀下也五心烦热隂血虚也唇口乾燥任冲血伤不上荣也少腹急满胞中有寒瘀不行也此皆曽经半産崩中新血难生瘀血未尽风寒客于胞中为带下为崩中为经水愆期为胞寒不孕均用温经汤主之者以此方生新去瘀暖子宫补冲任也

此亦前条在下未多经候不匀之证带下胞中病也胞中有宿瘀从气分或寒化则为白带从血分或热化则为赤带从气血寒热错杂之化则为杂色之带也若兼经水不利少腹满痛乃有瘀血故也其经至期不见主以土𤓰根散者土𤓰能逐瘀血䗪虫能开血闭桂枝合芍药舒阳益隂通和营气则瘀去血和经调带止矣

陷经者谓经血下陷即今之漏下崩中病也黑不解不成文胶姜汤方亦缺

敦大也少腹胞之室也胞为血海有满大之状是血畜也若小便微难而不渴者水亦畜也此病若在生育之后则为水与血俱结在血室也主之大黄甘遂汤是水血并攻之法也

详见伤寒论少阳篇内不复释妇人伤寒发热经水适来昼日明了暮则讝语如见鬼状者此为热入血室治之无犯胃气及上二焦必自愈详见伤寒论少阳篇内不复释

详见伤寒论少阳篇内不复释阳明病下血讝语者此为热入血室但头汗出当刺期门随其实而泻之濈然汗出即愈

详见伤寒论阳明篇内不复释妇人经水不利下抵当汤主之妇人经水不利下言经行不通利快畅下也乃妇人恒有之病不过活瘀导气调和冲任足以愈之今曰抵当汤主之夫抵当重剂文内并无少腹结痛大便黑小便利发狂善忘寒热等证恐药重病轻必有残缺错简读者审之

藏隂内也不止不去也经水闭而不通瘀宿血也隂中坚块不去血乾凝也下白物化血成带也用矾石丸坐药治之此方治下白物若从湿化者可也恐未能攻坚癖乾血也

六十二种风无可考腹中血气刺痛用红蓝花酒通经行血诚要方也

诸疾腹痛谓妇人腹中诸种疾痛也既曰诸疾痛则寒热虚实气食等邪皆令腹痛岂能以此一方㮣治诸疾痛耶当归芍药散主之必是错简当归芍药散方
若因木盛土衰中虚急痛者用此补虚缓中定痛可也

病不在胃故饮食如故也病在于胞故不得溺也阳气不化故烦热也水不得下行故倚息不得卧也名曰转胞以胞系乖戾不爽也故致此病但当利小便则愈主之肾气丸以温行下焦阳气阳气化则溺出诸病自解矣胞者乃谓尿胞非血胞也
隂寒前隂寒也治以温中坐药蛇床子性温热能壮阳故纳之以助阳驱隂也

隂中即前隂也生疮蚀烂乃湿热不洁而生䘌也用狼牙汤洗之以除湿热杀䘌也狼牙非狼之牙乃狼牙草也如不得以狼毒代之亦可其疮深洗不可及则用后法也

肾虚不固则气下泄隂吹而正喧谓前隂出气有声也此榖气之实谓胃气实而肾气虚也以诃梨勒丸固下气而泻榖气也

形如不病人有气而衇动失常名曰行尸卒死不知人无气而衇动如故名曰尸厥尸厥乃正气暴然为邪气闭塞不通故静而似死用菖蒲内鼻桂着舌下是通心神啓阳气也

厥而身壮热者阳厥腑病也外以矾水浸脚盖以厥起于下而收摄阳气也

尸厥目闭口张失便反张四肢不收隂厥藏病也有如是之证者用骑牛临面之法正所以厌邪也薤汁灌耳皂角吹鼻皆通其诸窍而闭塞者可通也灸手足甲后以通外阳法也马屎取吐之法灸中脘关元以通内阳之法也

中恶客忤便闭里实者仲景用备急丸可知无汗表实者不当用备急丸通里当用还魂汤以通表也通里者抑诸隂气也通表者扶诸阳气也昧者不知以麻黄为入太阳发汗之药抑知不温覆取汗则为入太隂通阳之药也阳气通动魂可还矣又方

旦至暮阳气有馀阳主生故虽已冷必可治也暮至旦隂气有馀隂主死故稍难也自缢之人必可治者恐此当有言语忿争气盛不散故可治也暮至旦固难治然遇夏时夜短于昼又热皆阳气有馀犹应可治又云心下若微温者虽一日已上犹可治之观此谆谆告切仲景仁心惟恐人畏其繁𤨏而不治也此法尝试之十全八九始知言果不谬弦弦犹言𦂳𦂳也揉胸按腹摩臂胫屈伸之皆引导其气之法也

中暑卒死之人不可置放隂凉之处恐其闭热在内犹被冻之人不可沃以热汤恐其闭寒在内反为大害也

外浴以散其瘀内服以下其瘀斯两得之矣

按
妊娠腹中急痛用此方未详其义必是脱简不释当归芍药散方

方证不合必有脱简不释

文义未详此穴刺之落胎必是错简不释妇人产后病衇证并治第二十一

热在里结在膀胱也之八字当在本条上文恶露不尽之下未有大承气汤下膀胱血之理必是传写之譌再倍二字当是衍文

伤寒论曰阳明病不能食攻其热必哕以胃中虚冷故也又云发热者尤当先解表乃可攻之况在产后岂可妄议攻下哉必认证果真方可用此产后风续之数十日不解头微痛恶寒时时有热心下闷乾呕汗出虽乆阳旦证续在耳可与阳旦汤

産后中风之下当有病痉者之三字始与方合若无此三字则人参附子施之于中风发热可乎而又以竹叶命名者何所谓也且方内有颈项强用大附子之文本篇有证无方则可知必有脱简産后汗多表虚而中风邪病痉者主之竹叶汤发散太阳阳明两经风邪用竹叶为君者以发热面正赤有热也用人参为臣者以産后而喘不足也颈项强急风邪之甚故佐附子呕者气逆故加半夏也

此条文义证药未详

此条文义证药不合不释

此条为妇人杂病提纲当冠篇首以掲病情在下来多之来字当是未字本条皆经水断絶之病若系来多则与上文不合与下文经候不匀亦不合又本条内有此皆带下一句当在非有鬼神之下文义相属是传写之譌

甘草小麦大枣汤方义未详必是譌错
所病下利之利字当是血字文义相属必是传写之譌

再字当是不字若是再字一月两来与上文不利不合是传写之譌

此条详在伤寒论辨衇法篇错简在此旋覆花汤主之一句亦必是错简半产漏下则气已下陷焉有再用旋覆下气之理

此条文义必有缺误姑采此注以见大意妇人少腹满如敦状小便微难而不渴生后者此为水与血俱结在血室也大黄甘遂汤主之

膏发煎导之之五字当是衍文此榖气之实也之下当有长服诃梨勒丸之六字后隂下气谓之气利用诃梨勒散前隂下气谓之隂吹用诃梨勒丸文义始属药病亦对盖诃梨勒丸以诃梨勒固下气之虚以厚朴陈皮平榖气之实亦相允合方错简在杂疗篇内下小儿疳虫蚀齿一方杀虫解毒或另有小儿门或列在杂方内今于妇人杂病之末亦错简也

此方当在前篇榖气之实也之下三物备急方

方未详不释

