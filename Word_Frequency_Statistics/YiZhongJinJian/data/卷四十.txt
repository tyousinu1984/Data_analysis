注
劳役伤气伤元气也饮食伤形伤胃府也伤气宜补有热中湿热暑热火郁寒中之不同伤形宜消有饮食失节过于温凉之不一也

内伤外感衇皆大内伤之衇气口大于人迎不似外感之衇人迎大于气口也内伤外感皆头痛内伤之头痛有时而痛有时不痛不似外感之头痛常常而痛不休也内伤外感皆恶寒内伤之恶寒得就温衣而即解不似外感之恶寒虽近烈火而仍恶也内伤外感皆发热内伤之发热热在肌肉以手扪之热从内泛不似外感之发热热在皮肤以手扪之热自内轻也内伤外感皆自汗内伤之自汗气短乏声怯弱不似外感之自汗气壮促语声髙也内伤外感手皆热内伤之热手心热不似外感之热手背热也内伤外感皆鼻不和内伤之鼻息气短而喘不似外感之鼻息气促而鸣也内伤外感皆不食内伤之不食口中无味不似外感之不食闻食则恶也内伤外感皆渇内伤之渇初病即渇其饮甚少不似外感之渴三日后始渇其饮甚多也

补中益气汤治内伤清阳下陷因劳役过度热伤元气故衇虚大而洪也内伤头痛时作时止也内伤表热尝自汗出也心烦气虚恶烦劳也口渇气陷不蒸化也畏寒畏风表气虚失衞也困倦懒言中气乏不周也动则气喘上气不足息也保元谓人参黄耆甘草名保元汤也臣当归和脾血白术益脾气佐橘皮降浊散胸中滞气升柴升清从胃中引阳也阴火时显躁热加黄蘖生地补水救隂阳热昼夜心烦合朱砂安神丸泻火安神

调中益气汤亦治内伤清气下陷浊气上乘清浊相干而兼湿热者故二便不调飱泻脓血也此汤与补中益气汤虽互相发明然其证衇则不可不分别也内伤之病脾胃元气一虚四藏失其调和所以五脏之衇交相混见故肝弦心洪脾缓之脉反见于上按之沉澁肺衇而反见于下也身肢重倦气不周也骨节酸疼血不荣也气少中气乏也心烦心血少也忽肥忽瘦者火乘土位上并阳分则血衇上行而上盛故面赤红而肥下并隂分则血衇下行而上虚故面青白而瘦即今之虚损病人早则面青白瘦而恶寒午后则面红赤肥而发热者是也口沫谓口中沃沫脾不散精也食出谓食入反出胃虚不纳也耳鸣聋谓耳鸣耳聋隂火上冲也胸膈不快浊气滞也饮食无味胃气伤也二便不调谓大便时泻不泻小便时利不利脾湿不分也飱谓完榖不化之飱泻脾虚湿不化也血脓谓大便后或见脓见血脾湿热酿成也保元谓保元汤即人参黄茋炙草升麻柴胡苍术橘皮黄蘖也去黄蘖加木香亦名调中益气汤以热少气不和者宜之也

内伤气虚湿多热少遏抑春生清气不得上升脾胃之证宜服此汤其证倦怠懒食身重而痛口苦舌乾便不常谓大便不调小便频数不如常也洒洒恶寒衞气不足属肺皮毛之病也惨惨不乐面色不和乃阳气伤而不伸也六君谓人参白术茯苓炙草橘皮半夏也加白芍黄连泽㵼黄茋羌活独活柴胡防风即是升阳益胃也

内伤气虚热多湿少隂火困脾阳气不得上升脾胃之证宜服此方此方所治虽同升阳益胃之证然无大便不调小便频数洒洒恶寒肺病惨惨不乐阳伤之证也

冬加乾姜官桂草豆蔲益智助阳气也秋加白芍白豆蔲缩砂仁㯽榔助燥収也夏月加黄连黄芩黄蘖降隂火也或腹中气上冲逆属隂火冲上虽非夏月亦加之春加风药谓𦍑活独活防风藁本之类佐参耆之品能鼓清阳之气上升也长夏身肢沉困精神短少加人参麦冬五味子恐暑伤气也加泽泻茯苓苍术去脾湿也肺中有热咳𠻳减人参远肺热也春加金沸草欵冬花散肺风也夏加麦冬五味子保肺气也冬加连根节麻黄散肺寒也头痛加蔓荆子引太阳也痛甚加川芎上行捷也巓痛脑痛加藁本入督衇也苦头痛加细辛走少隂也痰厥头痛沉重懒倦或呕逆痰涎加半夏生姜治痰逆也口乾嗌乾或表发热加葛根生津解肌也大便燥澁加元明粉血虚燥加当归血实燥加桃仁热实燥加大黄心下痞胀气不快加木香食不消加砂仁心下结热加黄连心下结气加枳实胃气壅塞加厚朴如胃中寒或冬月减去黄连加炒乾姜胃痛加草豆蔲胃寒或唾沫加益智气满不快加白豆蔲青皮腹痛加白芍甘草审其有热加黄芩有寒加官桂脐下痛加肉桂熟地黄腹内身外刺痛此属血澁不足加当归以活血也脇下痛或急缩加甘草柴胡以和肝也身重脚软加防己苍术黄蘖去湿热在内也身痛发热加藁本防风羌活疎风在表也

长夏之令暑湿炎蒸交相为病暑多湿少为病其证则自汗身热心烦口渴倦困少气恶食小便澁少大便稀溏宜清暑益气汤即补中益气汤去柴胡加黄蘖泽泻麦冬五味子苍术神麯甘葛青皮也若湿多暑少为病则成痿厥之证腰以下痿软难于转动行走不正两足欹侧宜清燥汤即本方更加生地猪苓茯苓柴胡黄连减去甘葛青皮也升阳散火汤

二草炙甘草生甘草恶寒谓身虽有如是烙手之热而反恶寒衇来沉数则可知火郁肌里宜以此方发之

东垣内伤热中之病用补中益气汤寒中之病用白术附子汤寒中为水来侮土寒湿之病其证内则腹胀多溺涎涕外则足软胛脊腰背睾丸痛脾胃寒湿而气不虚者宜用是方即五苓散加苍术附子陈皮半夏厚朴也若脾胃寒湿而气虚者则宜用理中汤加附子茯苓苍术是也

缪仲醇制资生丸方为脾胃俱虚不寒不热平补之药其所治之证乃饮食减少过时不化倒饱胀闷面色痿黄肌肉渐瘦困倦无力也方见诸书故不録药味

清胃理脾汤即平胃散加黄连黄芩大黄也酌三黄者谓有热滞而不实者不可入大黄也伤食谓伤食病证如痞胀哕呕不食吞酸恶心噎气之类更兼大便黏臭小便赤澁饮食爱冷口舌生疮皆伤醇酒厚味湿热为病之证也

白术附子汤治脾胃寒湿形气实者也理中汤治脾胃寒湿形气虚者也虚者其证食少喜食热物面色青黄腹痛膓鸣吐冷涎沫大便腥秽不臭似鸭粪澄澈清溏也故宜此汤

脾胃病中有胃强脾弱一证胃强所以能食脾弱不能消化宜服消食健脾汤丸助其消化用苍术陈皮厚朴甘草炒盐胡椒山查神麯麦芽白蒺藜末蜜丸服之更节其饮食自然脾胃和而能健运矣

此方治不思饮食少食不能消化脾胃两虚之证方即六君子汤加丁香木香藿香莲子厚朴缩砂麦芽神麯也

伤食等证宜用平胃散即苍术厚朴甘草陈皮也快膈加枳实白术有痰加半夏茯苓伤榖滞者加麦芽榖芽缩砂神麯伤肉滞者加山查伤麫滞者加莱菔有热者加黄芩黄连黄蘖大黄酌而用之葛花解酲汤

伤酒宜用葛花解酲汤汗之汗出立愈其证头痛懒食呕吐身热倦怠而烦似乎外感而实非外感皆因酒所致也方即人参葛花白术茯苓猪苓泽泻白蔲缩砂神麯乾姜陈皮木香青皮

秘方化滞丸治不论寒热一切气滞积痛攻下之妙药也即巴豆三棱莪术青皮陈皮黄连半夏木香丁香也此方出丹溪心法附馀书中屡试屡騐按证随引量其老少虚实增损进退以意用之久久自得其效

虚者隂阳气血荣衞精神骨髓津液不足是也损者外而皮衇肉筋骨内而肺心脾肝肾消损是也成劳者谓虚损日久㽞连不愈而成五劳七伤六极也因复感者谓不足之人阳虚复感外寒则损从皮毛肺始隂虚更生内热则损从骨髓肾始内伤饮食劳倦则损从肌肉脾始此虚损成劳之因然其证有五一损皮聚毛落洒淅恶寒咳𠻳肺劳也二损血衇虚少男子面无血色女子月经不通心劳也三损饮食减少肌肉消痩大便溏泻脾劳也四损两脇引胸而痛筋缓不能行肝劳也五损骨痿不能久立午后发热盗汗骨蒸肾劳也从下肾藏损起者损至皮聚毛落则死也从上肺藏损起者损至骨痿不能起于床则终也从脾藏损起者或至皮聚毛落或至骨痿不起皆死也虚损为七伤之证一恐惧不解则伤精精伤则骨酸痿厥精时自下盖五藏主藏精者也不可伤伤则失守而隂虚隂虚则无气无气则死矣一怵惕思虑则伤神神伤则恐惧自失破䐃脱肉毛悴色夭死于冬也一喜乐无极则伤魄魄伤则狂狂则意不存人皮革焦毛悴色夭死于夏也一悲哀动中则伤䰟䰟伤则狂妄不精不精则不正隂缩而挛筋两脇骨不举毛悴色夭死于秋也一忧愁不已则伤意意伤则悗乱四肢不举毛悴色夭死于春也一盛怒不止则伤志志伤则喜忘其前言腰脊不可以俯仰屈伸毛悴色夭死于季夏也一劳倦过度则伤气气伤则火愈壮壮火则食气故无气以动喘乏汗出内外皆越则气日耗气日耗则死矣虚损为六极之证一数转筋十指爪甲痛筋极也一牙齿动手足痛不能久立骨极也一面无血色头发坠落血极也一身上往往如鼠走削瘦乾黑肉极也一气少无力身无膏泽翕翕羸瘦眼无精光立不能定身体苦痒搔之生疮精极也一胸脇逆满恒欲大怒气少不能言气极也

隂虚之劳衇细数则必形消著骨而后死者隂主形也阳虚之劳衇微革则不待痿尽忽然而脱者阳主气也五藏之衇无和缓象为无胃之真藏衇即形肉虽存亦必不久于人世也一息二至损病之衇也一息一至行尸之衇也大骨颧肩股腰之大骨也大肉头项四肢之大肉也枯槁者骨痿不能支也陷下者肉消陷成坑也动作精神渐衰真藏衇不见期一嵗死若眞藏衇见遇所不胜之时日凶可期也若真藏衇不见有是证者喘满动形六月而死有是证者五藏内损痛引肩胸者一月而死有是证者肉尽之处皆枯燥破裂谓之破䐃身热不已十日内死真藏衇见目眶下陷视不见人顷刻而死若能见人则神尚未去至所不胜之日时而死也

后天脾胃水榖生化荣衞故治法本乎气血先天肾藏精气生化之原故治法本乎隂阳五藏虚损治法俱在于后而脾藏虚损治法已载内伤故曰同内伤也

此方即人参麦冬五味当归白芍生地龟板女贞薏苡橘红丹皮莲子百合炙草也汗多不寐俱加枣仁咳而𠻳痰加桑皮贝母𠻳而湿痰加茯苓半夏咳𠻳咯血加阿胶骨蒸热深加地骨皮也极阳理劳汤

此汤即人参黄耆炙草白术陈皮肉桂当归五味子也倦怠懒于动也恶烦劳动则气张而喘乏也恶寒加附子泄泻仍入升麻柴胡更加诃子肉蔲木香也夏月咳𠻳减肉桂加麦冬五味子冬月咳𠻳不减肉桂更加五味子乾姜也

午热午后发热也水泛为痰谓日食饮食所化津液肾虚不能摄水泛上为痰也盗汗谓睡而汗出觉而即止之汗也失精遗精也消渴谓饮水而即消渴仍不止也淋者尿淋漓不利也浊者尿之前后有浊液也口咽生疮虚火炎也均宜六味地黄汤治之劳𠻳加味谓加五味子名都气汤也引火归元加肉桂名七味地黄汤火妄刑金加生衇饮名生衇地黄汤也桂附谓加肉桂附子知蘖谓加知母黄蘖车牛桂附谓加车前牛膝肉桂附子名桂附知蘖肾气等汤也

隂虚火旺无水以制宜用大补隂丸滋水制火方即龟板知母黄蘖生地为末猪脊髓炼蜜为丸若火旺无制妄行伤金肺痿咳𠻳宜用滋隂降火汤救其伤金方即大补隂丸加麦冬天冬当归白芍炙草缩砂咳甚加百合五味子盗汗加地骨皮咯血加郁金痰多加川贝母气虚加人参黄耆凡虚热如火烙手无汗者为火郁宜升阳散火汤有汗者为骨蒸亦宜大补隂丸及滋隂六黄等汤也保元汤

保元汤即人参黄耆炙草也黄耆补表气人参补里气炙草补中气加肉桂能生命门真气且能治小儿痘疮灰白顶陷清浆

治气虚兼气滞不快依四君加陈皮名五味异功散治气虚兼有痰饮依四君加橘红半夏名六君子汤治气虚肌热渴泻依本方加藿香木香葛根名七味白术散治气虚久疟留连不愈依六君子汤加草菓乌梅生姜名四兽饮

芎归汤即川芎当归又名佛手散气虚産难或时久伤气依本方倍加人参临産交骨难开依本方加整龟板一具本人梳下乱髪一团他人梳下之髪亦可名开骨散

调肝养血宜四物汤即当归川芎白芍熟地黄酌相应谓补血用白芍熟地破血用赤芍凉血用生地气虚血少宜加参耆名圣愈汤气燥血热宜加知蘖名六物汤血虚寒热往来宜加味四物汤即本方加柴胡丹皮炒栀子也血虚惟发热不恶寒宜地骨皮饮即本方加地骨皮牡丹皮也血分热甚依本方加黄芩黄连寒甚加肉桂附子破血加桃仁红花止血加茅根蒲黄炒黑

气虚四君子汤血虚四物汤气血两虚八珍汤八珍者即四君四物也若有气乏色枯毛发脱落自汗盗汗心悸徤忘发热咳𠻳吐血衄血食少肌瘦泄泻等证则宜十全大补汤即八珍汤加黄耆肉桂也人参养荣汤即十全大补汤减去川芎更加远志五味子陈皮也

诸虚劳极里急腹痛宜以小建中汤温和脾胃并治里虚心悸衄下亡血夜梦失精手足烦热四肢酸痛血液亏损等证是方白芍药甘草饴糖中桂大枣生姜也若卫气虚者加黄耆名曰黄耆建中汤若里不急腹不痛有是证者则当以温养气血用双和饮即此三方减去饴糖加入熟地川芎乃八珍汤减人参白术茯苓加黄耆中桂盖以补隂血为主也

补肝汤即当归川芎白芍熟地酸枣仁炙草木𤓰也

加味救肺饮即当归白芍麦冬五味子人参黄耆炙草百合欵冬花紫菀马兠铃也

是方即栢子仁五味子茯苓当归生地桔梗丹参人参元参天冬麦冬远志朱砂酸枣仁

悸心自跳动也惊目触物骇也健忘言事易忘也怔忡心冲动甚也恍惚心时不明也方乃四君子加酸枣仁远志木香当归黄耆

人参固本汤丸即人参天冬麦冬生地熟地也依本方冄加保元之黄耆炙草生衇之五味三方合一名保元生衇固本汤同调谓同调脾肺肾三经虚也

是方即白术茯苓当归白芍柴胡薄荷甘草也肝气热依本方加炒栀子丹皮名加味逍遥散肝气滞加陈皮肝气郁加抚芎香附肝气郁热加呉茱萸炒川黄连惟薄荷只可少许为引不宜多用痨瘵总括

久病痨疾而名曰瘵瘵者败也气血两败之意也有隂虚乾血者有隂虚积热者当以诸补隂药治之肌肤甲错谓皮肤乾澁也目黯黑者谓目黑无光也始健谓初病尚壮不泻谓久病不泻也二者皆可以攻下为先治也

痨瘵之人病至大便泄泻则必死矣若不泻能食尚堪任药攻治故可痊也初取利后审其热之微甚人之强弱若热甚人强宜用柴胡清骨散热不甚人弱宜用黄耆鼈甲散热微人弱宜用十全大补人参养荣等汤若皮外发热加柴胡胡连骨内蒸热加青蒿鼈甲午后隂虚发热宜用补隂诸丸汤药阳虚恶寒清瘦宜用补阳诸丸汤药咳𠻳不已同咳门方叅而治之𠻳血者宜用成方太平丸可也

大黄䗪虫丸有成方大黄青蒿煎即青蒿大黄猪胆汁童便煎痨瘵日久有生恶虫身死之后多遭传染甚而灭门名曰传尸痨宜癸亥日灸两腰眼各七壮后服传尸将军丸此方载丹溪心法书中柴胡清骨散

此方乃秦艽知母炙草胡连鼈甲青蒿柴胡地骨皮韭白猪脊髓猪胆汁童便也

此方即生地赤芍柴胡秦艽炙草知母黄耆紫菀地骨皮半夏茯苓人参桂枝桔梗鼈甲天冬桑白皮也

无因汗出谓之自汗自汗谓表阳虚汗出则恶寒冷宜用后方若蒸蒸发热汗出不恶寒则为里阳实宜以调胃承气汤下之睡则汗出觉则汗止谓之盗汗盗汗为隂虚当分心虚不固心火伤隂也黄耆六一汤

黄耆六一汤即黄耆六钱甘草一钱也玉屏风散即黄耆白术防风也二方皆治表虚自汗若气虚加人参阳虚加附子可也若不恶寒不气少则为血虚不可用参附宜黄耆建中汤即小建中汤加黄耆也方在伤寒门

当归六黄汤治心火伤隂盗汗即当归黄耆黄芩黄连黄蘖生熟地黄也酸枣仁汤治心虚不固盗汗即酸枣仁当归白芍生地知母黄蘖茯苓黄耆五味子人参也

九窍一齐出血名曰大衄鼻出血曰鼻衄鼻出血如泉曰脑衄耳出血曰耳衄目出血曰目衄皮肤出血曰肌衄齿牙出血曰齿衄又名牙宣此皆衄血随所患处而命名也若从口出则为内衄内衄出血涎𠻳出于脾唾出扵肾咯出于心咳出于肺呕出于肝吐出于胃溺血从精窍而出淋血从膀胱而出呕吐之分呕则有上逆漉漉之声吐则无声也

大疾衇大疾也卧难不能卧也大衄大下血出如涌泉不止内溃腐尸之气则命倾也

凡失血之证阳盛乘隂则血为热廹血不能安于衇中而妄行气分不能回归经衇也若血病伤及于府者则血渗入肠胃浊道上从咽出下从二便而出也血病伤及于藏者则血溢出胸中清道上从喉出下从精窍而出也夫血藏于藏内行于衇中躯殻之中不可得而见也非有损伤不能为病而损伤之道有三一曰热伤宜以清热为主一曰劳伤宜以理损为主一曰努伤初宜以破逐为主久亦宜以理损为主也

热伤一切失血之病皆宜犀角地黄汤若胸膈满痛是为瘀血加桃仁大黄若吐血热盛加黄芩黄连因怒致吐血及呕血者加柴胡炒栀唾血加元参黄蘖知母咯血加天冬麦冬𠻳血加知母贝母涎壅气促阵阵急𠻳带出血者宜郁金丸方在后加味救肺饮加郁金汤

救肺饮即虚劳门之加味救肺饮加调郁金末也若气血虚弱不见火象宜用人参养荣汤加麦门冬也

饱食用力或因持重努伤衇络失血涌吐宜用芎归饮引血归经及呕血跌扑堕打伤其衇络令人大吐者亦皆宜之其有瘀血者或加大黄以下之或加桃仁红花以破之或加郁金黄酒以行之参地煎

参地煎即人参生地黄也凡因热伤衂吐血不已者则热已随血减然气亦随血亡也气虚甚者当倍人参为君血热者宜倍生地为君时时煎服自止也

𠻳血痰壅气逆形气虚者苏子降气汤降之方见诸气门痰黄积热形气实者用泻肺丸下之即栝蒌仁半夏浙贝母郁金苦葶苈子杏仁黄连黄芩大黄也惟大黄形气实者加之若形气虚者或大便溏泻则减去不用

保肺汤即白芨薏苡仁贝母金银花陈皮苦桔梗苦葶苈甘草节也初起加防风溃后加生黄耆人参

淋血溺血二证若尿与血同出而痛名曰淋血尿与血分出名曰溺血溺血为精窍之病用四物倍加牛膝淋血为尿窍之病用八正散加木通生地郁金治之

溺血一证乃精窍为病每因忍精不泄提气采战或因老年竭欲而成服诸药不效者所溺之血成块窍滞不利茎中急疼欲死者用珀珠散日三服每服三钱引用整木通去粗皮黄色者煎汤调服其方即琥珀末一钱珍珠末五分朱砂末五分飞滑石六钱甘草末一钱合均分三服若其人大便结燥不通以八正散加牛膝郁金下之有热尿澁以导赤散加牛膝郁金清之利后仍服此药自有奇功

便血二证肠风脏毒其本皆热伤隂络热与风合为肠风下血多清热与湿合为脏毒下血多浊均宜槐花散即炒槐花炒侧栢叶醋炒枳殻川黄连炒荆芥穗为末乌梅汤调服肠风加秦艽防风脏毒加炒苦楝炒苍术若大肿大痛大便不通当以脏毒未溃之疡治之非脏毒下血之病也

便血日久服凉药不应宜升补用升阳去湿和血汤即升麻黄耆苍术肉桂秦艽当归白芍丹皮陈皮生地熟地生甘草炙甘草也有热稍加呉茱萸炒川连虚加人参可也

上消属肺饮水多而小便如常中消属胃饮水多而小便短赤下消属肾饮水多而小便浑浊三消皆燥热病也然试观年老好饮茶者夜必多溺则休信三消皆热而亦有寒者矣饮水多小便少而浑赤者属热是火盛耗水而浑也饮水少小便多而清白者属寒是火虚不能耗水也

三消饮水多不能食若能食大便鞕衇大强实者为胃实热下之尚可医也若不能食湿多舌白滑者病久则传变水肿泄泻热多舌紫乾者病久则发痈疽而死也

调胃谓调胃承气汤金花谓栀子金花汤方俱在伤寒门酌其所当用可也不食而渴已属胃虚兼之泄泻胃虚无热矣故用七味白术散方在虚损门若不食而渴亦不泻者是虽虚而犹有燥热也宜用竹叶黄耆汤即黄耆黄芩当归川芎白芍生地竹叶石膏人参炙草麦冬半夏也若气虚胃热盛者宜用人参白虎汤若下焦虚寒饮一溲二者宜用肾气汤


按
前人分七伤之证似多不经依内经改之庶后学易明也

