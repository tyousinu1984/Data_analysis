注
头为诸阳之㑹徧身稀疎而头独稠宻者名曰蒙头此毒参阳位也若痘形稍尖圆者当以松肌通圣散治之设头红肿如𤓰是为不治之证即投药饵终属无济

两鬓近于太阳出痘稀朗则吉若稠宻粘连名曰抱鬓乃火毒狂盛也宜先用松肌通圣散透发其毒继用归宗汤攻其毒热庶可转危为安

痘攒聚于耳后髙骨名曰蒙骩此系毒火𤼵自肾经其证最恶内服松肌通圣散外用燕脂膏贴之若更稠宻炮热者以归宗汤攻之

面部俱稀两眼周围独稠宻者名曰鎻眼也乃毒热炽盛伤于脾经外宜贴燕脂膏内服清热觧毒汤

面部俱稀独鼻梁左右宻如蚕种者名曰抱鼻此乃毒聚脾肺至危之证先以燕脂膏涂于鼻上继用黄连解毒汤治之

一嘴角有痘一粒较诸痘独大板硬无盘名曰单鎻口两嘴角各有一粒名曰䨇鎻口又口之上下四旁连串环绕者亦名鎻口此毒拥于脾也初出急以银针挑破外以燕脂膏贴之内服泻黄散使痘转红活庶可望生

痘出攒聚于唇内者名曰鎻唇轻则焦裂肿痛重则板硬乾黄此毒火𤼵于脾脏也急以泻黄散合猪尾膏服之外用燕脂贴法若见黒色则血凝毒锢终无救矣

满面俱稀独两腮之痘攒聚成片者名曰托腮乃正气为毒所阻难以起发也当见㸃之初毒势未成即以黄连觧毒汤解之如板硬紫黯以归宗汤攻之

颈项者咽喉之管龠也此处痘出攒聚名曰鎻项若不急治迨毒攻咽喉必发为肿痛音哑声呛汤水难下多致不救急用清金攻毒饮庶或望生清金攻毒饮

两肩之痘粘连成攒其色赤紫滞黯名曰披肩此毒气不松上下阻塞也以清热解毒汤主之大便秘者以归宗汤主之

大凡毒𤼵于背者多闗生死至于出痘更贵稀疎若背间攒聚粘连者名曰聚背而亦当辨根脚之𦂳松根松者毒尚活动内服松肌通圣散外用燕脂膏贴之根𦂳硬者因毒锢血凝急用必胜汤治之然亦死中求活之一法耳

胸膈乃心肺二经部位出痘稀少方吉倘攒簇于此名曰攒胸乃毒热所致也当以凉膈攻毒饮主之则枭毒不内侵矣

痘名断桥者腰间絶无一㸃惟身之上下稠宻也盖枭毒壅于上下气血阻于中宫故致上下隔断而成最恶之证宜用归宗汤攻之使无痘处透出方化为吉也

腰为肾候痘宜稀疎若连珠环绕名曰纒腰此毒伏于肾也治以攻毒为主宜用归宗汤治之

腹前出痘状如囊聚名曰囊腹是枭毒冲突势甚猖狂也此地近于脏腑毒易内攻须先用松肌通圣散透发其毒再用归宗汤以攻其毒使地界分明根脚松动庶无虞矣

鳞坐者两臋之痘聚集如鳞也因毒火太甚攒聚于至隂之地若不急治变如反掌如平扁灰滞者松肌通圣散主之板硬紫黯者归宗汤主之松肌通圣散
肾囊者乃肾之外候闗要处也若痘出稠宻乃毒聚于斯也宜用散结汤主之疏解通畅庶可愈矣散结汤

抱膝者徧身痘出稀疎独两膝攒簇如饼此毒气凝聚于膝至行浆时恐难下达于足胫也宜用松肌通圣𣪚加牛膝透之功效甚速

足踝以下属于脾经若周身有痘而此地独无者名曰无根是毒滞于脾也但足为至隂之地非建立中州𤼵越脾气不能下达故用快癍越婢汤以𤼵之

痘出丛簇成片散漫无拘名曰蛇皮见㸃之初视其隐隐簇簇细宻无伦乃毒火所致以归宗汤攻其毒甚者以必胜汤佐以猪尾膏救之

痘出稠密如蚕布种者名曰蚕种乃枭毒太重凶逆之甚速用归宗汤攻之使毒松痘起方可望生归宗汤
痘出累累联络细宻不成颗粒故谓之燕窝宜外用燕脂膏贴法内服凉血解毒汤和之

痘出四五粒或六七粒相聚粘连者名曰鼠迹见一二处者轻见周身者为重速用归宗汤攻之令相并成泡其毒方解始可望生

痘已见㸃平伏不起颗粒不分团团攒聚状若叠钱者此血热毒盛也外用燕脂膏贴之内以凉血攻毒饮治之

痘名环珠者以出而围绕形若环珠也此毒气壅滞所致宜早图治以清热解毒汤主之使毒解浆生其患自除矣

浮萍者视之有㸃按之无形参差不齐痘色紫黯状如浮萍也此乃血瘀毒炽非急攻不可速用凉血攻毒饮攻之能使毒松色转红活庶可望生凉血攻毒饮
蟹爪者痘形连贯颗粒碎宻上濶下细如蟹爪之状急用清热解毒汤治之使连贯处起胀根松其毒可解也

䕯沙者痘形扁濶歪斜不圆无顶无盘若䕯沙细小宜先用松肌通圣散主之若色紫黯者归宗汤主之能顶起根松始为佳境

痘当起胀时忽有小泡夹痘而出渐渐长成如白果大毒甚则紫毒㣲则赤皆谓之血泡此因毒热在肺传于皮肤大小不一须内服凉血解毒汤外用银针刺破流出恶血方保无恙若不急治聼其自破恶汁流染痘亦因之赤烂矣治者宜详记之凉血解毒汤
水泡者形大皮薄内含一包清水盖因湿淫之气侵尅脾经故身面俱少手足独宻以四肢属脾故也须服加味保元汤外用银针刺破以胡荽酒调官粉涂患处若延迟不治变成痒塌则难救矣加味保元汤

痘当起胀时自头及身渐次同痘浮起此气领血载其毒外𤼵也如头身之肉先肿皮色赤艳而痘疮不肿此为毒邪有馀不受正制宜用羌活救苦汤若皮色淡红者乃气血不足不能拘摄毒气宜用参归大补汤治之更有通身皮肤尽赤此为毒火炽盛煎灼血分宜用归宗汤

色者血之华也血和则滋润光莹血耗则乾燥枯竭痘之毒火入于血分轻则焮红甚则焦紫治以救血为急宜当归活血汤主之

起胀时血尽归附于痘根下有红线𦂳束乃正形也若元气虚弱血不归附致毒气散漫肌肤之上根色紫艳是气失统摄之力多致不救若气虚而痘色㣲赤者以九味神功散主之毒盛根艳者以凉血解毒汤主之

痘至成浆时若气血交㑹必有一血线𦂳附根下如珍珠置于燕脂之上粒粒光彩此正形也设平日气血虚弱当灌浆时顶虽圎满根下全无红晕以芎归保元汤主之虚甚者以参归鹿茸汤主之芎归保元汤

痘疮頼气血以成功气血充实则痘皮苍老肥满坚厚若气血虚缩痘必光亮软皱溶溶如湿须用十全大补汤峻补气血庶毒化浆行可保安全矣十全大补汤

痘至行浆时头面周身外虽胀而内实无浆名曰空殻当别虚实治之如根色淡白者此血虚不能化毒成浆也宜千金内托散根𦂳而紫者此气行血滞毒热伏于血分而不能成浆也宜加味四物汤治之

陷顶者由中气㣲弱不能振扬故灌浆时根虽红润顶却㣲塌现证面白肢冷不思饮食虚烦便溏身体怠倦也治宜补气为主用补中益气汤则气足浆升而顶自起矣

痘至灌浆时其色淡白根无红晕而顶陷者是谓白陷虚极则转为灰陷由气虚委而不振血虚浆不能充故一陷而不可遏也治宜大补气血为主宜参归鹿茸汤临服入鷄冠血酒日进二三服但得顶起浆行方免无恙

痘出稠宻颗粒碎小根𦂳昏黯顶凹下而紫者谓之紫陷甚而转为黒色则为黒陷皆由毒火欎闭气不宣通故也治宜清热解毒以归宗汤主之归宗汤
板黄者谓灌脓时浆未得半忽然黄色突起乾燥坚硬盖因枭毒肆害脾乡故气滞血凝难以灌溉也须用清毒活血汤治之倘得痘起尚可望生若头面颈项眼眶唇上及周身黄者则不治也清毒活血汤

倒靥者浆色清稀不足根脚淡白无晕徧体形如豆殻疮皮皱而似结非结至収靥时终不成痂此因气血两虚乏领载之力也宜加味保元汤治之加味保元汤

痘疔之成由枭毒藴伏锢蔽于肌肉之间痘未出疔先出痘未长疔先长其色紫黒其形坚强五脏各有所见心疔色赤起于颧阜胸乳之处肝疔色紫起于左太阳左脇眼胞两臋阜之处脾疔色先黄后黒起于腮颊中庭口角肚腹手足之处肺疔色先灰后黒起于右太阳右脇颈项喉突之处肾疔色黒起于地阁后颈耳窖背窬腰脊阳茎之处见时急用银针刺破以泄毒血刺后用四圣膏贴患处若迟延不治能使痘当发不发当胀不胀当灌不灌而百变生矣

凡用针挑疔痘时以二指拿针平平入痘拨断痘中筋络衆痘即𤼵但挑时轻重疾徐之间贵乎得宜不可挑破痘顶亦不可重入伤肌须待三四五六日上浆之际痘能含针方可挑拨过七日则无用矣治者宜详识之


按
