注
伤寒一证仲景论中立三百九十七法一百一十三方神明变化可谓既详且尽矣其治杂证也则有金匮要略分门别类包举该括无非示人以规矩准绳欲其触类旁通以应变于无穷也但其辞㫖古奥义藴幽深条目繁多未易领㑹人多苦之兹特撮其要㫖编为謌诀俾学者便于熟读黙记融㑹贯通然后再玩味全书则易读易解有㑹心之乐而无望洋之叹矣由此登堂入室将见二千年来大法微言昭如日月不致尘封庶几于斯道不无小补云尔

六经谓太阳阳明少阳太隂少隂厥隂也为病尽伤寒谓六经为病尽伤寒之变化也气同为天之六气感人为病同也病异谓人受六气生病异也岂期然谓不能预先期其必然之寒热也推其形藏原非一谓推原其人形之厚薄藏之虚实非一也因从类化故多端谓人感受邪气虽一因其形藏不同或从寒化或从热化或从虚化或从实化故多端不齐也明诸水火相胜义谓水胜则火灭火胜则水乾也化寒变热理何难谓邪至其经或从隂化为寒或从阳变为热即水火相胜从化之理何难明也漫言变化千般状二句谓伤寒变化千般总不外乎隂阳表里间也

中风病名也伤衞谓风伤卫也衇浮缓谓中风衇也头痛项强恶寒恶风发热汗自出鼻鸣乾呕谓中风证也桂枝功谓桂枝汤功能治中风虚邪也详太阳上篇

伤寒病名也伤荣谓寒伤荣也衇浮紧谓伤寒衇也头疼身痛恶寒恶风无汗而喘或已发热或未发热呕逆谓伤寒证也麻黄汤发谓伤寒实邪当与麻黄汤发汗最灵也详太阳中篇

中风谓风伤卫之病也头疼发热恶风恶寒乾呕中风之证也浮紧寒伤荣之衇也身疼痛寒伤荣之证也今以中风之病而得伤寒之衇与证更兼不汗出之表实内热之烦躁也伤寒谓寒伤荣之病也身重不痛乍有轻时风伤衞之证也浮缓风伤卫之衇也呕逆无汗而喘头疼发热恶寒恶风寒伤荣之证也是以伤寒之病而得中风之衇与证更兼太阳无汗内热之烦躁也而无少隂证谓无身重但欲寐之证也荣卫同病谓风寒中伤荣卫同病也二证皆无汗实邪故均以大青龙汤发之详太阳下篇

伤寒谓伤寒无汗之实邪也酒病谓病酒状似中风也桂勿与谓皆勿与桂枝汤也误与伤寒则表气愈固里气更逆呕吐不已也误与酒病则湿热内酿伤荣吐血脓也此皆误用桂枝汤之变证当随其变证治之可也尺迟谓伤寒尺中衇迟也服麻谓服麻黄汤发汗遂致汗出不止名曰漏汗也肢急四肢拘急也小便难谓小便少而难也伤寒衇证当用麻黄汤发汗若尺中衇迟是荣气不足不可发汗若误发之则致漏汗恶风四肢拘急小便难等变证也当以桂枝加附子汤救逆可也微弱谓大青龙证衇微弱也汗风谓大青龙证自汗恶风也大青龙证衇不浮紧若浮缓而微弱反汗出是大青龙衇证未具也误以大青龙发之致其人厥冷筋惕心悸头眩热仍不退身肉瞤动也振振欲擗地谓耸动不已不能兴起欲堕于地也此皆误与大青龙汤发汗之变证当以真武汤救逆可也详太阳篇

伤寒一日太阳受病二日阳明受病三日少阳受病此其传经之常也若初病颇欲吐烦躁衇数急者谓邪盛传经而不解也二三日阳明少阳证不见衇静身无所苦者谓邪衰不传欲自愈矣阳明表病衇证

太阳未罢又传阳明太阳表邪怫郁阳明肌热为阳明经表病也葛根表阳明谓葛根汤主治阳明表病也浮长谓阳明之表衇也縁缘靣赤连额头疼发热恶寒无汗目痛鼻乾卧不得宁皆谓阳明经之表证也用葛根汤解两经之邪也详阳明篇阳明热病衇证

太阳已罢而传阳明不传少阳亦未入府其热渐深表里俱热为阳明经热病也白虎热阳明谓白虎汤主治阳明热病也衇长洪谓阳明之热衇也烦躁口渴引饮汗出身热不恶寒反恶热皆谓阳明经热病之证也用白虎汤解阳明表里俱热也阳明未罢又传少阳亦阳明热病也合柴谓白虎合小柴胡汤治阳明经热证兼见少阳经弦衇寒热往来口苦耳聋目眩而呕胸脇痛之病也详阳明少阳篇

阳明表证应无汗反有汗是从风邪传来仍从表治宜用桂枝加葛根汤阳明热证应有汗反无汗是或吐或汗或下亡其津液若无燥渴则从表治若有燥渴仍从热治宜用白虎汤胃实自汗潮热原应下之若有恶寒浮缓之表宜先解表表解已乃可攻之欲知大便鞕定未定当少与小承气汤转失气者已成定鞕当与大承气汤攻之若不转失气者未成定鞕攻之必溏勿更与也若衇微涩者亦不可下下之则寃死也舌滑尿白里热微也虽小便数大便鞕其热逺在广肠亦不可下用蜜煎猪胆导法自可安也凡小便数多知大便必鞕虽大便鞕而无或满或痛之苦当审其小便日几行日减数少是津液还于胃中慎不可攻不久必自大便出也详阳明篇

衇弦谓少阳病衇也往来寒热胸脇满目眩耳聋口苦黙黙不欲食心烦喜呕少阳经主证也或渴或咳身微热或脇鞕痛腹中疼或悸不呕尿不利舌胎滑白者皆少阳或有之证也均宜小柴胡汤主之随证加减治之可也详少阳篇

少阳经主证宜小柴胡汤主治也其或有之证务要临证斟酌加减可也若胸中烦而不呕去半夏人参加栝蒌实若渴者以半夏易栝蒌根若腹中痛去黄芩加白芍若心下悸小便不利者加茯苓去黄芩若脇下痞鞕加牡蛎去大枣若不渴外有微热者去人参加桂枝微汗之若咳者去人参大枣加乾姜五味子义详少阳篇小柴胡汤下少阳禁汗禁吐禁下

三禁谓少阳禁吐禁汗禁下也若误发汗则生谵语若误吐下则心悸而惊少阳经即有心下鞕不可下下之甚则下利不止即有胸中满不可吐吐之甚则水浆不入变成危候命难生也详少阳篇少阳可吐可汗可下

上言其禁恐失宜也此言其可贵变通也胸满烦热太阳少阳轻邪也宜栀子豉汤涌之胸满痞鞕气上冲喉不得息者太阳少阳重邪也宜瓜蒂散吐之发热恶寒四肢烦疼微呕心下支结太阳少阳表证也宜柴胡桂枝汤微汗两解之郁郁微烦呕不止心下痛鞕少阳阳明表里证也宜大柴胡汤缓攻两解之误下不致变逆柴胡证仍在者复与柴胡汤以和解之若解则必蒸蒸振汗出而解以下后虚故也详太阳少阳篇

一经未罢又传一经二经三经同病而不归并一经者谓之合病二经三经同病而后归并一经自病者谓之并病二阳谓太阳阳明也太阳则有头痛发热恶寒无汗阳明则有肌热恶热心烦不眠之证相合同病也满喘谓二阳合病当下利不下利更加胸满而喘宜麻黄汤发之自利谓二阳合病当有之证宜葛根汤也呕半谓二阳合病不下利但加呕者宜葛根汤加半夏也同谓二证同用葛根一方也太少谓太阳少阳合病也太阳则有头痛发热恶寒无汗少阳则有寒热往来口苦耳聋目眩胸脇痛之证相合同病也利芩谓太阳少阳合病当自下利宜与黄芩汤也呕加半谓太阳少阳合病不自利但加呕者宜黄芩汤加半夏也若不呕利而见太阳少阳之证非合病也宜用柴胡桂枝汤两解之明少谓阳明少阳两经之证同见下利合病也弦负弦为少阳木衇木胜则土负负则死也顺长生长为阳明土衇土盛则木不能灾为顺顺则生也滑数谓阳明少阳合病下利黏秽者衇必滑数是宿食也宜大承气汤呕酸苦者宜大柴胡汤三阳谓太阳阳明少阳合病也腹膨膨谓腹胀满也口燥谓口中乾燥也身重谓身重难转侧也谵语谓妄乱言也欲眠谓喜睡也合目汗蒸蒸谓合目出热汗也遗尿谓失尿不知也面垢谓面似有油垢也此皆三阳热盛津液枯竭之证设使衇浮禁不可汗衇大亦不可下惟宜用白虎加人参益气生津清热可也若未经汗下津液未伤三阳合病轻证惟宜柴葛解肌汤清解三阳可也二阳谓太阳阳明并病也汗不彻谓邪在太阳发汗未彻又传阳明也面赤谓邪犹怫郁于太阳阳明之表未并阳明之府宜大青龙汤解两经之热也表罢谓太阳证罢也潮热手足汗大便难谵语谓已归并阳明府也宜大承气汤攻阳明实热也太少谓太阳少阳并病也头项强痛目眩昬冒心下痞鞕如结胸证谓太阳少阳二经之证尚未归并其邪未定禁不可汗下惟宜刺大椎肝腧肺腧以泻其热也若误发汗则必发谵语若误吐下则必心烦而惊水浆不入下利不止变此恶候命多凶也义详合病并病篇

伤寒三日三阳受邪为尽三隂当受邪其人身热虽微而烦躁者谓邪去阳入隂不解也若其人反能食而不呕衇静小小便清谓邪未入于隂为不传欲自愈也

太隂隂邪谓邪从阴化之寒证也衇沉迟太隂隂邪衇也吐食腹满时痛太隂里寒证也手足自温邪入隂也自利不渴藏无热也宜理中汤主之若心下悸加茯苓腹满去术加附子吐多去术加生姜虽吐若下利多还用白术若渴欲得饮水仍倍加术若脐下欲作奔豚去术易桂中寒倍加乾姜腹痛倍加人参详太隂篇

阳邪谓太隂邪从阳化之热证也嗌乾谓咽乾太隂热也腹满痛太隂有馀证也误下谓误下邪陷太隂当分轻重也时痛谓腹有时痛有时不痛宜桂枝加芍药汤和之大实痛谓腹大满痛无时不痛宜桂枝加大黄汤下之兼阳明胃实以大承气汤下之若衇弱即当行大黄芍药宜斟酌减之以其人胃气弱易动也详太隂篇

腹满时减减复如故谓腹时满时不满而减复如常此为太隂寒邪寒虚之气上逆之满乃可温之证也宜厚朴生姜甘草半夏人参汤腹满不减谓常常而满终日不减或不大便此为转属阳明实热内壅之满乃可攻之证也宜大承气汤详太隂篇

少隂隂邪谓邪从隂化之寒证也衇沉细少隂隂邪之衇也背寒谓背恶寒阳气虚也欲寐谓但欲寐隂气盛也口中和口中不乾燥也咽痛腹痛下利清谷寒盛于中也骨节疼痛四肢厥冷寒淫于外也宜四逆汤温中散寒也详少隂篇

阳邪谓少隂邪从阳化之热证也少隂病但欲寐隂邪则衇沉细无力阳邪则衇加数而有力矣始病即口燥咽乾水不上升热之甚也宜大承气汤急下之㵼阳救隂也少隂病但欲寐二三日已上变生心烦不得眠是阳邪乗隂隂不能静也宜黄连阿胶汤清阳益隂也详少隂篇

少隂病衇沉为隂寒之证当无热今反发热是兼有太阳表也宜麻黄附子细辛汤急温而散之若二三日热仍不解亦无里寒吐利之证去细辛易甘草缓温而和之详少隂篇

厥隂隂邪谓邪从隂化之寒证也微细厥隂隂邪衇也厥谓四肢厥冷也肤冷谓肌肤冷也藏厥谓寒隂藏厥也躁难安谓烦躁无有安时也囊缩谓外肾为寒收引缩入腹也妇人则乳缩隂收也舌短谓舌缩短也胎滑黒谓舌胎不乾而色黒也四逆谓四逆汤也当归四逆谓当归四逆汤也先者谓先服当归四逆汤也少满痛谓少腹满按之痛也厥谓厥冷也姜萸入谓当归四逆汤加入吴茱萸生姜也蚘厥谓厥而吐蚘也静而复时烦谓烦时止时烦也得食而呕蚘闻臭谓呕因蚘闻食臭而始呕也烦因蚘动谓烦因蚘动而始烦也乌梅丸蚘厥谓宜用乌梅丸也详厥隂篇

阳邪谓厥隂邪从阳化之热证也厥谓手足寒也厥而复热热而复厥是谓热厥厥微热微厥深热深也消渴谓饮水多而小便少也热气上撞心疼是火挟木邪而逆也烦满谓少腹烦满也囊缩谓外肾为热灼筋缩入腹也舌焦卷谓舌胎乾焦而卷也便鞕谓大便鞕尚可任攻宜大承气汤四逆谓四肢厥冷也不分谓寒热之厥疑似不分也宜四逆散疏逹厥隂其厥不回再审寒热可也或咳加生姜五味子下利亦加故曰同也心下悸加桂枝腹痛加附子㵼利下重加薤白秘尿不利加茯苓详少隂厥隂篇

少隂里寒外热之证面赤不恶寒格阳外热也四肢厥冷下利清谷衇微欲絶隂极里寒也宜通衇四逆汤主之服四逆汤下利止衇仍不出加人参面色赤者加葱腹痛加芍药咽痛加桔梗呕加生姜详少隂篇

两感者藏府表里同病也一日头痛太阳也口乾烦渴少隂也二日身热谵语阳明也腹满不欲食太隂也三日耳聋少阳也囊缩而厥厥隂也传经之邪其为病也渐两感之邪其为病也速盖因阳邪酷烈正不能御所以三日后水浆不入六府之气欲絶昬不知人五藏之神已败而不即死者赖有胃气未尽耳故又三日其气乃尽而死张洁古制大羌活汤以羌独芩连辈辛甘以散太阳之表苦寒以清少隂之热施之于表里不急者固为得法也若夫一日则头痛口乾烦渴二日则身热谵语腹满不欲食三日则耳聋囊缩而厥水浆不入昬不知人传变如此迅速恐用大羌活汤平缓之剂反失机宜当遵仲景治有先后之说审其表里孰急随证治之犹或可活故于此证初病一日表里俱热者依少隂病得之二三日口燥咽乾之法用大承气汤重剂以泻阳邪之烈表里俱寒者依少隂病始得之反发热衇沉之法用麻黄附子细辛汤以解隂邪之急二日表里俱实者依阳明病谵语有潮热腹满时减减不足言之法用大承气汤攻之表里虚者依三阳合病腹满身重靣垢谵语之法用大剂白虎加人参汤清之三日表里热者依厥深热亦深之法用大承气汤下之表里寒者依衇微欲絶手足厥寒之法用当归四逆加吴茱萸生姜汤温之缓则不及事矣其间颇有得生者后之学者其留意焉

太阳病三日已发汗不解若吐若下若温针苟或相当即成解证如其不当不但病不解或因而致逆变成坏证当观其衇证知犯何经之逆如汗后亡阳渴躁谵语下后寒中结胸痞鞕吐后内烦腹满温针后黄衂惊狂之类随证治之可也甚或衇微欲絶神昬不能言循衣摸床叉手冒心等重困垂危难辨隂阳六经莫可慿之证此时此际惟用人参煎汤徐徐冷服以待其机倘得鼻上津津有汗则为可生之兆也

表证谓寒邪在表无汗发热恶寒恶风头项强痛身体痛也太阳经主表故曰表证有是证无汗者皆属表实虽有是证若自汗出者皆属表虚未可轻汗即有风邪祗宜桂枝汤解肌可也表实无汗重者麻黄汤主之轻者麻桂各半汤主之时有汗时无汗者桂枝二麻黄一汤主之表实躁热甚者三黄石膏汤主之微者大青龙汤主之不躁有热者桂枝二越婢一汤主之以上表证不必悉具亦不论日之多寡但见有头痛恶寒一二证即为表未罢虽有里证当先解表表解已乃可攻之临证者不可不详辨也详太阳篇

里证谓热邪内结不大便恶热潮热自汗蒸蒸口燥舌乾谵语腹满鞕痛也阳明府主里故曰里证里实者有脾约有胃实有大便难三者均为可下之证然不无轻重之别三承气汤脾约丸量其可者而与之庶乎无过也若便溏为里虚即有是证不可攻也论中有急下数证不待便实而下之者是下其热也非下其结也义详阳明少隂篇阳证

阳证谓阳热之证也不论三隂三阳凡见是证者均为阳热有馀也阳主动故身轻也阳气盛故气髙而喘也阳主热故口鼻气热也阳主寤故目睛了了而不眠也目睛不了了亦有热极朦胧似不了了然必目赤多眵非若隂证之不了了而神短无光也阳气热故身热面唇红指甲红也阳热入里故心烦口燥舌乾而渴小便红也表实者三黄石膏汤发之里实者三承气汤下之表里不实而热盛者白虎解毒等汤清之可也详三阳篇隂证

隂证谓隂寒之证也不论三隂三阳凡见是证者均为隂寒不足也隂主静故身重也隂主寐故目不了了但欲卧也阳气虚寒故息短口鼻气冷也隂淫于外故面无红色四肢厥冷爪甲青也隂邪入内故呕吐下利清谷小便清白也以上皆三隂寒证临证者以附子四逆理中吴茱萸等汤择其宜而与之可也详三隂篇

经曰阳气太盛隂气不得相营也不相营者不相入也既不相入则格隂于外故曰阳盛格隂也其外证虽身肢厥冷颇似隂寒而内则烦渴大便难小便赤恶热不欲近衣爪甲赤衇沉滑一派阳实热证汗下清三法得宜则阳得以消隂得以完全也表实无汗三黄石膏汤里实不便三承气汤热盛无表里证宜解毒白虎汤

经曰隂气太盛阳气不得相营也不相营者不相入也既不相入则格阳于外故曰隂盛格阳也色浅赤谓面色见浮浅之红赤色也其外证面赤发热而烦颇类阳热其内则不渴下利清谷小便清白爪甲青白四肢厥冷衇浮微欲絶一派隂寒虚证宜通衇四逆汤冷服之从其隂而复其阳也利止衇不出加倍人参下利无衇宜白通加猪胆汁人尿汤厥烦欲死宜吴茱萸汤

阳毒谓阳热至极之证也失汗下谓应汗不汗应下不下失其汗下之时也热毒炎炎不已故舌卷焦黒鼻内生煤烟也热毒内攻乗心故神昬噤栗发狂如见鬼神咽疼唾血也热毒外薄肌肤故发赤色如锦云之斑也六七日前谓日浅毒未深入故尚可治表里俱实谓有是证无汗不大便者宜黒奴丸两解之无表里实证热盛者宜黄连解毒汤兼燥渴者合白虎汤清之里实不便者宜解毒承气汤下之表实无汗者宜三黄石膏汤发之隂毒

隂毒谓隂寒至极之证也血衇受隂毒邪故面色青黒也隂毒内攻于里故咽痛腹中绞痛也隂毒外攻于表故厥冷通身重强疼痛如被杖也独隂无阳不化故隂凝腹若石之坚硬也或呕吐或下利或烦躁或冷汗出皆阳虚不足或有之证均以温补为先宜四逆汤倍加人参若有是证其人无汗宜还阳散退隂散温而汗之使寒毒散而阳伸也凡遇此证俱宜急灸气海关元二三百壮随服药饵未有不生者也


按
