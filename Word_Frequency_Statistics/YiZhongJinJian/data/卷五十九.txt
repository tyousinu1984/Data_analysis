注
凡痘后馀毒皆因灌浆之时毒气太盛未得尽化留藏于经络聚而不散轻则发为疮疖重即成痈或在肌肉之虚处或发于关节摇动之际皆不论已溃未溃均以解毒内托汤主之外用红玉膏摊贴患处

目病固多由风热而起也夫痘藴非常之热自里达外气血弱则不能逐毒外出火郁上攻目斯病矣如赤肿疼痛瘾澁流泪不能开者以洗肝散主之翳膜遮睛隐澁羞明者加味龙胆汤主之洗肝散

脾经之衇络绕于唇口故经曰六府之华在唇必津液充足气血和畅唇口方能红润故出痘之始终以此为贵不然一为毒火所制则毒乘于中热炽于外不惟不能红润且或赤或紫或焦裂者治皆不可缓也初宜加味升麻葛根汤起胀后则以黄连解毒汤治之

痘后生牙疳者乃馀毒未解上攻牙齿而然也初起口臭龈肿牙缝出血尚觉疼痛甚则色黒腐烂牙齿脱落穿腮破颊蚀透鼻唇多至不救见之湏急急调治内服清毒凉血饮外敷人中白散清毒凉血饮

舌为心苖内通五藏毒热举发舌先受之或赤或紫或黒或肿舒舌弄舌种种不一要皆热留于心而使然也治宜清热为主以加味犀角汤治之加味犀角汤

咽者饮食之道喉者呼吸之门乃最𦂳要之处若痘毒不能发越于外火热壅塞膈间上冲咽喉则或肿疼或哑呛甚而不能呼吸饮食难入速用加味甘桔汤治之或用加减利咽解毒汤外用牛黄散吹入肿处

痘已见形其中又有颗粒细密如麻子者此夹疹也因出痘时恰遇天行时疫感受其气一时并发不湏治痘当先治疹以升麻葛根汤加荆芥防风蝉蜕牛蒡犀角疹散而痘自起矣

癍乃血之馀也因毒火郁遏伤于隂血血热相搏故浮游之火散布皮肤之间与痘相夹而出片片如云头突起谓之夹癍以荆防败毒散主之七日后见此谓之发癍乃血热不解故也以黄连解毒汤主之

痧亦疹类但形如粟米尖圆白鞕内含清水为异此亦热毒所发往往夹痘而出宜于疎散以荆防败毒散主之

水痘发于脾肺二经由湿热而成也初起与大痘相似面赤唇红眼光如水咳𠻳喷嚏唾涕稠黏身热二三日而始出其形尖圆而大内含清水易胀易靥不作脓浆初起荆防败毒散主之继以加味导赤散治之

男子自十六嵗后皆谓之年长嗜欲情开元精走泄又遇痘毒之火冲炽则真隂亏损水虚不能制火故每至行浆之际口渴心烦鼻衂咽痛不能成脓结痂者有之治者不可妄用寒凉五六日前只宜参麦清补汤调治至七八日如脓浆不行急宜攻浆以参归鹿茸汤内调鸡冠血酒治之但得浆行庶可无虞

女子出痘或遇经行湏问其是期非期如期而出者则毒热随血解去不湏施治其证自愈若非期而至者此毒火内扰于胞中致血妄行以凉血解毒汤治之若过期不止乃毒热乘入血室以四物解毒汤加元参甘草主之若行浆时去血过多此气血虚弱不能统摄也急用十全大补汤治若稍缓痘浆不行则无救矣

孕妇最忌出痘盖热能动胎胎落则气血因之而伤又安望其起胀灌浆结痂耶故遇孕妇出痘始终以安胎为上用如圣散随证加减治之不可轻用犯胎之药致有触动

孕妇当痘正出之际忽然欲産俟産育后无他恙者只宜大补气血十全大补汤主之若腹中微痛此恶露未尽也黒神散主之

妇人産后气血已伤又遇出痘则气血之供用难给不能领载其毒惟宜大补气血以十全大补汤治之切不可妄用寒凉之剂致伤生发之机也十全大补汤
疹非一类有瘙疹瘾疹温疹盖痘疹皆非正疹也惟麻疹则为正疹亦胎元之毒伏于六府感天地邪阳火旺之气自肺脾而出故多咳𠻳喷嚏鼻流清涕眼泪汪汪两胞浮肿身热二三日或四五日始见㸃于皮肤之上形如麻粒色若桃花间有类于痘大者此麻疹初发之状也形尖疎稀渐次稠密有颗粒而无根晕微起泛而不生浆此麻疹见形之后大异于痘也湏留神调治始终不可一毫疎忽较之于痘虽稍轻而变化之速则在顷刻也麻疹轻重

麻疹出时有轻重之分临时湏要详察若气血和平素无他病者虽感时气而正能制邪故发热和缓微微汗出神气清爽二便调匀见㸃则透彻散没不疾不徐为轻而易治者也若素有风寒食滞表里交杂一触邪阳火旺之气内外合发而正不能制邪必大热无汗烦躁口渴神气不清便闭尿澁见㸃不能透彻收散或太𦂳速则为重而难治者也

凡麻疹出贵透彻宜先用表发使毒尽达于肌表若过用寒凉氷伏毒热则必不能出透多致毒气内攻喘闷而毙至若已出透者又当用清利之品使内无馀热以免疹后诸证且麻疹属阳热甚则隂分受伤血为所耗故没后湏以飬血为主可保万全此首尾治疹之大法至于临时权变惟神而明之而已

麻疹一证非热不出故欲出时身先热也表里无邪者热必和缓毒气松动则易出而易透若兼风寒食热诸证其热必壮盛毒气鬰闭则难出而难透治以宣毒发表汤其间或有交杂之证亦照本方随证加减治之

麻疹见形贵乎透彻出后细密红润则为佳美有不透彻者湏察所因如风寒闭塞必有身热无汗头疼呕恶疹色淡红而黯之证宜用升麻葛根汤加苏叶川芎牛蒡子因毒热壅滞者必面赤身热谵语烦渴疹色赤紫滞黯宜用三黄石膏汤又有正气虚弱不能送毒外出者必面色㿠白身微热精神倦怠疹色白而不红以人参败毒散主之升麻葛根汤方
麻疹见形三日之后当渐次没落不疾不徐始为无病若一二日疹即收没此为太速因调摄不谨或为风寒所袭或为邪秽所触以致毒反内攻轻则烦渴谵狂重则神昏闷乱急宜内服荆防解毒汤外用胡荽酒薫其衣被使疹透出方保无虞当散不散者内有虚热留滞于肌表也其证潮热烦渴口燥咽乾切不可纯用寒凉之剂以柴胡四物汤治之使血分和畅馀热悉除疹即没矣

麻疹非热不出若既出透其热当减倘仍大热者此毒盛壅遏也宜用化毒清表汤治之疹已没落而身热者此馀热留于肌表也宜柴胡清热饮治之

凡出麻疹烦渇者乃毒热壅盛也盖心为热扰则烦胃为热鬰则渴当未出时宜升麻葛根汤加麦冬天花粉已出者宜白虎汤没后烦渴者用竹叶石膏汤

谵妄一证乃毒火太盛热昏心神而然也疹未出而谵妄者三黄石膏汤主之疹已出而谵妄者黄连解毒汤主之

喘为恶候麻疹尤忌之如初出未透无汗喘急者此表实拂郁其毒也宜用麻杏石甘汤发之疹已出胸满喘急此毒气内攻肺金受尅宜用清气化毒饮清之若迟延失治以致肺叶焦举则难救矣麻杏石甘汤

麻疹发自脾肺故多咳𠻳若咳𠻳太甚者当分初没治之初起咳嗽此为风邪所郁以升麻葛根汤加前胡桔梗苏叶杏仁治之已出咳嗽乃肺为火灼以清金宁𠻳汤主之

疹毒热盛上攻咽喉轻则肿痛甚则汤水难下最为可虑表邪郁遏疹毒不能发舒于外致咽喉作痛者元参升麻汤主之里热壅盛或疹已发于外而咽喉作痛以凉膈消毒饮主之

失音者乃热毒闭塞肺窍而然也疹初失音者元参升麻汤主之疹已发而失音者加减凉膈散主之疹没后声瘂者儿茶散主之

麻疹呕吐者由于火邪内廹胃气冲逆也湏以竹茹石膏汤和中清热其吐自止

麻疹泻泄乃毒热移入肠胃使传化失常也治者切不可用温热诸剂疹初作泻者以升麻葛根汤加赤苓猪苓泽泻主之疹已出作泻者以黄连解毒汤加赤苓木通主之

麻疹作痢谓之夹疹痢因毒热未解移于大肠所致也有腹痛欲解或赤或白与赤白相兼者悉用清热导滞汤主之不可轻投涩剂

麻疹腹痛者由食滞凝结毒气不得宣发于外故不时曲腰啼呌两眉频蹙湏以加味平胃散治之滞消毒解而痛自除矣

肺开窍于鼻毒热上冲肺气载血妄行则衂作矣然衂中有发散之义以毒从衂解不湏止之但不可太过过则血脱而隂亡也如衂甚者宜外用髪灰散吹入鼻中内服犀角地黄汤其血可止髪灰散

瘙疹者儿在胎中受母血热之气所蒸已乆及生后外遇凉风以致徧身红㸃如粟米之状满月内见者名为烂衣疮百日内见者又名百日疮未出痘疮之先见者即名为瘙疹调摄谨慎不治自愈盖痘疹

盖痘疹者谓痘方愈而疹随发也因痘后馀毒未尽更兼恣意饮食外感风寒以致徧身出疹色赤作痒始如粟米渐成云片宜加味消毒饮疎风清热疹即愈矣

瘾疹者乃心火灼于肺金又兼外受风湿而成也发必多痒色则红赤隐隐于皮肤之中故名曰瘾疹先用加减羌活散疎风散湿继以加味消毒饮清热解毒表里清而疹愈矣


按
