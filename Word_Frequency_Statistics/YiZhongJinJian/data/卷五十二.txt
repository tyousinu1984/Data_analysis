注
大人者十五岁以上也病则为劳若十五岁以下者皆名为疳缘所禀之气血虚弱藏府娇嫩易于受伤或因乳食过饱或因肥甘无节停滞中脘传化迟滞肠胃渐伤则生积热热盛成疳则消耗气血煎灼津液凡疳病初起尿如米泔午后潮热日乆失治致令青筋暴露肚大坚硬面色青黄肌肉消瘦皮毛憔悴眼睛𤼵䀽而疳证成矣然当分其所属而治之庶不致有悞也

脾属土色黄主肌肉故脾疳则见面黄肌肉消瘦身体𤼵热困倦喜睡心下痞硬乳食懒进睡卧喜冷好食泥土肚腹坚硬疼痛头大颈细有时吐泻口乾烦渴大便腥黏之证也宜先攻其积用消疳理脾汤肥儿丸主之积退然后调理其脾以参苓白术散主之

疳泻之证多缘积热伤脾以致水谷不分频频作泻法当清热渗湿以清热和中汤主之若泻乆不愈当渐为调理参苓白术散主之

疳疾肿胀之证多因传化失宜以致脾肺两伤现证气逆喘咳胸膈痞闷肚腹肿胀面色浮光宜用御苑匀气㪚治之其肿胀自消矣

疳痢之由皆因热结肠胃所致故痢时或赤或白腹中窘痛急用香连导滞汤治之其痢自愈

肝属木色青主筋故肝疳则见面目爪甲皆青眼生眵泪隐澁难睁摇头揉目合面睡卧耳疮流脓腹大青筋身体羸瘦燥渇烦急粪青如苔之证也治宜先清其热用柴胡清肝㪚芦荟肥儿丸主之若病势稍退当以逍遥散抑肝扶脾汤调理柴胡清肝散

心属火色赤主血衇故心疳则见面红目衇络赤壮热有汗时时惊烦咬牙弄舌口舌乾燥渇饮生疮小便红赤胸膈满闷睡喜伏卧懒食乾瘦或吐或利也热盛者㵼心导赤汤主之热盛兼惊者珍珠㪚主之病乆心虚者茯神汤调理之

疳渇者多因肥甘积热煎耗脾胃以致津液亏损故不时大渇引饮心神烦热速用清热甘露饮其渇自愈

肺属金色白主皮毛故肺疳则见面白气逆咳嗽毛发枯焦皮上生粟肌肤乾燥憎寒𤼵热常流清涕鼻颊生疮也先用生地清肺饮以疎觧之继用甘露饮清之日乆肺虚者当以补肺㪚主之生地清肺饮

肾属水色黑主骨患此疳者初必有解颅鹤膝齿迟行迟肾气不足等证更因甘肥失节乆则渐成肾疳故见面色黧黑齿龈出血口中气臭足冷如冰腹痛泄泻啼哭不已之证先用金蟾丸治其疳继以九味地黄丸调补之若禀赋不足者调元㪚主之

疳疾之证身多𤼵热治者宜分别轻重虚实治之病初起多实者鼈甲青蒿饮主之日乆多虚者鼈甲㪚主之

脑疳者因儿素受风热又兼乳哺失调以致变生此证头皮光急脑生饼疮头热毛焦发结如穗鼻乾心烦腮䪿肿硬困倦睛暗自汗身热也脑热生疮者龙胆丸主之烦热羸瘦者龙脑丸主之外用吹鼻龙脑㪚吹之其证自愈

眼疳者疳热上攻于眼故发时痒澁赤烂眼胞肿疼白睛生翳渐渐遮满不时流泪羞明闭目也先用泻肝㪚疎觧之再用清热退翳汤消其翳若目乆不瘥法当调补逍遥㪚或羊肝㪚主之

鼻疳者因疳热攻肺而成盖鼻为肺窍故𤼵时鼻塞赤痒疼痛浸淫溃烂下连唇际成疮咳嗽气促毛发焦枯也热盛者宜清金散蒋氏化毒丹主之虫蚀者用化虫丸主之外用鼻疳㪚敷之或以吹鼻蝉殻㪚吹入鼻内

牙疳者因毒热攻胃而成故热毒上发龈肉赤烂疼痛口臭血出牙枯脱落穿腮蚀唇病势危急急用消疳芜荑汤泻其毒热继以芦荟肥儿丸清其馀热外用牙疳散时时敷之自愈总之此证必胃强能食堪胜峻药始有生机否则难治也

脊疳者因积热生虫上蚀脊膂也以手击其背必空若鼔鸣脊骨羸瘦状若锯齿始为脊疳外证亦身体发热下利烦渇十指皆疮频啮爪甲其证最为可畏湏先以芦荟丸杀其虫继用金蟾散消其疳随时调治或可愈也

蛔疳者因过食生冷油腻肥甘之物以致湿热生蛔腹中扰动故有时烦躁多啼有时肚腹搅痛口唇或红或白口溢清涎腹胀青筋肛门湿痒也先用史君子散治之不愈下虫丸主之若蛔退又当调补其脾肥儿丸主之

无辜疳者其病原有二或因浣衣夜露被无辜鸟落羽所汚儿着衣后致成此证或因乳母有病传染小儿以有此疾其证颈项生疮或项内有核如弹按之转动软而不疼其中有虫如米粉不速破之使虫蚀脏腑便利脓血身体羸瘦面黄𤼵热也治宜先清其热柴胡饮主之再消其疳以芦荟肥儿丸主之

丁奚者徧身骨露其状似丁故名曰丁奚也其证肌肉乾澁啼哭不已手足枯细面色黧黒项细腹大肚脐突出尻削身软精神倦怠骨蒸潮热燥渇烦急也先用五疳消积丸化其滞继用人参啓脾丸理其脾病可渐愈矣

哺露者因乳食不节大伤脾胃也其证羸瘦如柴吐食吐虫心烦口渇头骨开张日晡蒸热先用集圣丸消其积滞再用肥儿丸调理其脾若哺露日乆肚大青筋者又宜攻补兼施以人参丸主之集圣丸

呕吐一证皆诸逆上冲所致也夫诸逆之因或以乳食过多停滞中脘致伤胃气不能徤运而上逆也或于食时触惊停积不化而上逆也或痰饮壅盛阻隔气道或蚘虫扰乱懊憹不安而上逆也总之上逆之因虽不同而皆能成呕吐也但病有虚有实有寒有热治者当于临证时参合兼见之证审愼以别之庶不误矣

吐证有三曰呕曰吐曰哕古人谓呕属阳明有声有物气血俱病也吐属太阳有物无声血病也哕属少阳有声无物气病也独李杲谓呕吐哕俱属脾胃虚弱洁古老人又从三焦以分气积寒之三因然皆不外诸逆上冲也治者能分虚实别寒热以治之自无不曲中病情矣

伤乳吐者因乳食过饱停蓄胃中以致运化不及吐多乳片犹如物盛满而上溢也其证身热面黄肚腹膨胀治宜消乳丸保和丸化其宿乳安胃和中节其乳食自然止也

伤食吐者因小儿饮食无节过食油腻面食等物以致壅塞中脘而成也其证肚腹胀热恶食口臭频吐酸黏眼胞虚浮身体潮热治宜清胃和中为主先用三棱丸止其吐再用和胃汤化其滞而病渐愈矣

夹惊吐者多因饮食之时忽被惊邪所触而致吐也其证频吐青涎身体𤼵热心神烦躁睡卧不宁先用全蝎观音散截其风次用定吐丸止其呕而病可痊矣

痰饮吐者由小儿饮水过多以致停留胸膈变而为痰痰因气逆遂成呕吐之证其候头目眩晕面青呕吐涎水痰沫也宜用香砂二陈汤虚者香砂六君子汤治之

虫吐之证有二有以胃经热蒸者有以胃经寒迫者皆能令虫不安扰乱胃中而作吐也其证唇色或红或白胃口时痛时止频呕清涎属寒属热当从隂阳之证辨之热者化虫丸主之寒者加减理中汤主之

虚吐之证多因胃气虚弱不能消纳乳食致成此证也其精神倦怠䪿门煽动睡卧露睛自利不渇频频呕吐者以丁沉四君子汤治之

实吐者小儿平素壮实偶而停滞胸腹胀满二便秘澁痞硬疼痛口渇思饮寒凉吐多酸臭也宜用三一承气汤下之二便利而吐止矣

寒吐者皆因小儿过食生冷或乳母当风取凉使寒气入乳小儿饮之则成冷吐之证其候朝食暮吐乳食不化吐出之物不臭不酸四肢逆冷面唇色白治当温中定吐胃微寒者姜橘散主之寒甚者丁茰理中汤主之

热吐之证或因小儿过食煎●之物或因乳母过食厚味以致热积胃中遂令食入即吐口渇饮冷呕吐酸涎身热唇红小便赤色治宜清热为主加味温胆汤主之

泻之一证多因脾被湿侵土不胜水而成然致病之原各异或乳食停滞不化或感受寒暑之气或惊邪外触或藏受寒冷或脾虚作泻更有飱泻水泻之证致疾之因不同而调治之法亦异医者详细辨之或分消或温补因证施治庶不误矣伤乳食泻

伤乳食泻者因乳食过饱损伤脾胃乳食不化故频泻酸脓也噫臭腹热胀满疼痛口渇恶食小便赤澁须用保安丸消其滞次用平胃散和其脾庶积消而泻止矣

中寒泻者因过食生冷以致寒邪凝结肠鸣腹胀时复疼痛所泻皆澄澈清冷面色淡白四肢逆冷饮食懒进也温中理中汤主之止泻诃子散主之理中汤
火泻者皆因藏府积热或外伤暑气故泻时暴注下廹肚腹疼痛心烦口渇泻多黄水小便赤色也先用玊露散清其热再用四苓汤利其水庶得其要矣

惊泻者因气弱受惊致成此证其候夜卧不宁昼则惊愓粪稠若胶色青如苔治宜鎭心抑肝先以益脾鎭惊散定其惊次以养脾丸理其脾庶可愈矣

脐寒泻者多因断脐失䕶风冷乘入传于大肠遂成寒泻之证其候粪色青白腹痛肠鸣先用和气饮温散之再以调中汤温补之庶治得其要矣和气饮

脾虚泻者多因脾不健运故每逄食后作泻腹满不渇精神短少面黄懒食肌肉消痩也宜用参苓白术散以补脾其泻自止

飱泻者或因春伤风邪清气下䧟脾失健运以致完谷不化也治者须补养脾土用补中益气汤升其中气若泄泻日乆肠滑不禁者用四神丸治之补中益气汤

水泻者皆因脾胃湿盛以致清浊不分变成水泻之证其候小便短涩懒食溏泻色黄宜用胃苓汤以除湿若泻乆不止则用升阳除湿汤治之其证自愈


按
