注

医书自灵素而后惟汉张机伤寒论金匮要畧二书实一衇相承但义理渊深方法微奥领㑹不易且多譌错旧注随文附㑹难以传信今于其错譌者悉为订正逐条详加注释更集诸注之实足阐发微义者以备叅考
方者一定之法法者不定之方也古人之方即古人之法寓焉立一方必有一方之精意存于其中不求其精意而徒执其方是执方而昧法也旧有医方考医方解等书尚未能畅发前人之精意今于各书中能透发古方之精意者萃而集之不当者删之未备者补之
天时之不齐民病所由生也素问言五运六气特详医不明此则不识亢害承制淫胜郁复之理不足以称医之良也但经文散见诸篇学者每有望洋之叹今搜集成编俾一览无遗庶易于融㑹贯通
望闻问切古圣称为圣神工巧盖医者之首务也经云能合色衇可以万全又云闻其声而知其人之疾苦问其苦欲而知其病之所在是虽圣人不能舍此以为法也而况后学乎今取崔紫虚四言衇诀上合灵素之言望闻问切者集为一编学者熟读玩味临证之时自有得心应手之妙
妇科诸证与方衇无异惟经带崩漏胎産症瘕不同兹集于此数证折衷羣书详加探讨病情方药要归正当其他诸证与方衇同者仍当于杂证门求之
婴儿气血未充形神怯弱藏府柔脆风痰惊食诸邪易乘难去故急则为惊缓则成疳即吐泻感冒等证治之稍不如法皆足变生不测前贤称为难医不诚然哉非理明心细识精胆大未易擅塲兹分门别类博采羣书撮其精粹以为幼科指南一痘疹亦婴儿之一证也而必专其科者以其传变迅速犹方衇之伤寒不可以时日待也虽然治痘诚难而得其要㫖则难者易矣盖痘自禀赋天时人事以及发热见㸃起胀灌浆结痂落痂莫不有顺险逆之三候顺证不药而愈险证非药不愈逆证虽药无济业是科者能于此辨之明审之确更详察其虚实寒热所兼所挟之证而治之则于以挽回造化也无难矣疹证虽有数种惟麻疹一证变幻莫测更宜详究若夫种痘一法则又去逆就顺化险为平欲以人定胜天者也自宋以后始有是法皆互相授受未有成书今取专科世业屡经试验方法载之于书
眼科自灵枢大惑篇数语已足该后世五轮八廓之义千金外台又演其旨银海精微列证百馀条龙木论分为五轮八廓内障外障七十二证宋金元明诸贤著述各有发明可谓既详且尽矣然五轮之说尚本于经而八廓则凭臆立论三因病情未见精切兹特据经订正采辑诸书精藴弃其驳杂
灵枢经为刺灸家鼻祖其文精微详尽铜人一图星罗棋布甲乙千金等书阐其意旨然精斯术者恒不易得何也诚以经衇流行交㑹支别过接之际与夫井荥兪经合原等穴毫厘一差千里遂谬非穷究博考口传心授鲜能得其奥旨近世惟天星奇穴犹有得其传者其他未之尝闻今取灵枢各家之书精研详究考其分寸明其行列一一绘图立说
人身藏府根于内经络行于外气血流贯于其中医固无内外之可分也苐以证之形于外故称之曰外科经云六府不和留结为痈亦可知无外之非本于内矣是集绘图立说外以辨其形色部位经络内以察其藏府气血与夫隂阳虚实六淫七情病因方药内治外治诸法详载于篇
正骨科向无成书各家著述惟凖䋲稍备然亦只言其证药而于经络部位骨度名目手法俱未尝详言之今考灵素骨度篇及十二经络与所伤部位及外治内治药饵手法器具一一绘图立说彚集成书
证候传变难以言尽而其要不外隂阳表里寒热虚实八者而已是集凡论一证必于是八者反覆详辨故谓之心法经云知其要者一言而终不知其要流散无穷此之谓欤
医者书不熟则理不明理不明则识不精临证游移漫无定见药证不合难以奏效今于古今之言病机病情治法方药上叅灵素弃其偏驳録其精粹编为歌钤学者易于成诵故曰要诀

伤寒论与金匮要畧原是一书自林亿校刋遂分为二殊失先贤之意后赵开美仍合为一书今复其旧使后学知伤寒与杂证原非有二也
全书经文诸家旧本或字有增减或节有分合或重出不书衍文或正误各不相同是集则以仲景全书为凖而参之各家以昭画一
伤寒论金匮要畧法律本自井然但系千载遗书错误颇多虽经歴代注家编次诠解然各执己见位置无常难以为法兹集伤寒分经仍依方有执条辨而次序先后则更为变通金匮门类悉照林亿校本而纲领条目则详为分别并不拘泥前人惟在啓发后学足禆实用
经中凡错简遗误文义不属应改补删移者审辨精核皆详于本条经文之下其有全节文义不相符合絶难意解者虽勉加注释终属牵强然其中不无可采之句故另彚二帙一曰正误一曰存疑附之卷末以备参考金匮要畧仿此
书中辞精义奥注释诚难若徒尚辞华必支离蔓衍何以阐发微言是注惟期简易明显发挥经旨间或旁参互证亦惟援引本经不事虚文用滋眩惑
伤寒论自成无已创注以来踵之者百馀家金匮要畧自赵良衍义后继之者十馀人各有精义羽翼经文然或渉浮泛或近隐晦醇疵并见难以适从兹汰其重复删其冗㳫取其精确实有发明者集注于右用资考证
上古有法无方自仲景始有法有方其规矩变化之妙立法成方之旨各有精义皆当眀晰兹于每方必审究其立方主治之理君臣佐使之相辅功能性味之相合一一解于其后即方中用水之甘澜麻沸火之宜文宜武煎之缓急渍之迟速服之频顿莫不各有适病之宜前人或置而不论者必备録而详解之
是集伤寒则首六经次合病并病次差后劳复食复隂阳易次壊病温病痉湿暍霍乱次可汗不可汗可吐不可吐可下不可下次平衇辨衇法此一书之次第也首纲领次具证次出方次因误致变次因逆成壊此一篇之次第也首经文次注释次集注次方药次方解集解其经文有缺误者则加辨论于经文之下以按字冒之其与本条互相发明而非専论本条者加辨论于本注之后亦以按字冒之此逐条之次第也俾后学了然心目易于融㑹贯通金匮要畧序法仿此
金匮二十五章内有与伤寒文同者十之一二虽为重出然亦间有义别之处今将伤寒论中已有専注者则不复赘释其与本经切要者必重加发明以阐扬其旨
古人姓氏有传记详明者昭昭可考若仅书其字则无从知其名矣夫以其人竭虑殚精乆而冺其迹所不忍也故于无考者书其字可考者书其名以示不没其善之意