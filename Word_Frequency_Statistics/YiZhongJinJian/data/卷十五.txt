注
夫以疾病至急仓卒寻求治法难得其要者汗吐下也故重集汗吐下诸可与不可与之法比之三阴三阳篇中则易见也又时有不止是三阴三阳篇中者亦出在诸可与不可与中也

春夏阳气舒畅故宜发汗医治常道此大法也
凡发汗令手足俱周时出是欲汗缓出周遍则邪气悉去正气不伤也以漐漐然不得令如水淋漓为度不欲汗急出过多也若急出过多则邪气不尽正气反伤矣倘若病不解当重发汗但前汗已多更汗必亡其阳阳虚即病不解故不敢再发其汗也

服汤发汗汗出病解便可止再服不必定然尽剂
凡云可发汗无汤者一时仓卒无汤以丸散代之亦可要不过以汗出为解耳然丸散乃定剂不如汤可随证而进其騐甚凖故曰良也

衇浮大属表未解虽有便鞕里实亦不可利下何以故因衇浮也当先解其外表解热除内外和谐而大便自通矣设用利药是为大逆也

浮而无力濡衇也沉而无力弱衇也浮中沉俱无力似有似无㣲衇也滞而不流利涩衇也巅谓浮也上谓寸也下谓尺也衇濡而弱弱反在闗濡反在巅㣲反在上涩反在下谓闗衇浮濡沉弱寸衇㣲尺衇涩阳虚则寸衇㣲血少则尺衇涩此阳虚血少不可汗之衇也阳虚当汗出恶寒血少当心烦发热此阳虚血少不可汗之证也若误认为太阳中风而发其汗必致阴阳相失而两亡则反烦躁不眠厥而且寒矣

此谓闗衇浮濡沉弱寸衇弦尺脉㣲也弦为少阳热邪之证㣲为少阴寒邪之证故曰上实下虚也然㣲弦同见虚实未审惟察其人意欲得温则非恶寒在表而是畏寒在里也故不可发汗若误发其汗则阴愈盛而生寒栗阳愈衰而不能自还矣诸衇得数动㣲弱者不可发汗发汗则大便难腹中乾胃燥而烦其形相像根本异源

凡诸病得数动衇者有馀证也可发汗若按之㣲弱者是外假实而内真虚也不可发汗若误发其汗伤其津液则腹中乾大便难胃燥而烦其形似胃实热结之阳明究其根本实由发虚家汗致成津枯虚燥之阳明也故曰其形相像根本异源也
可发汗之衇必阴阳俱𦂳今厥而衇𦂳乃少阴之𦂳非太阳之𦂳也若发其汗则伤少阴之气声乱咽嘶舌萎声不得前之证作矣

动气者筑筑然气跳动也脐之上下左右四蔵之位也四蔵之气不安其位故动也縁素为客邪所据本蔵之气已失其守尚頼中州胃气为主即有表邪不可发汗恐胃中之气液两伤本蔵失养则所不胜之邪因而同病也动气在右肺气不治心不恒徳若误汗之则心气愈热血衇沸腾故衂而渴苦烦也肺失治节不能通调水道故饮即吐水也动气在左肝气不治肺不恒徳若误汗之则肝虚失升故头眩也若汗出不止津液失养筋肉故惕瞤也动气在上心气不治肾不恒徳若误汗之则心气虚故肾气上冲正在心端也动气在下肾气不治脾不恒徳若误汗之肾水虚竭故骨痛恶寒无汗心烦目晕也脾土过燥不守常化故食则反吐谷不得近也

少阴之衇循喉咙系舌本咽中闭塞少阴之气不能上通也若强发少阴汗阳㣲不能作汗必动其血故吐血气㣲絶蜷卧厥冷不能自温也

咳者则剧咳之甚也数吐涎沫肺伤液耗矣故咽乾小便不利心中饥烦也晬时周时也谓周时一发其形似疟有寒无热中虚而生寒栗也若误以为形寒之咳而发其汗则肺气既虚而卫阳又亡阳气两伤不能温及中下阴气凝于内外自蜷而苦满腹中复坚矣

咳多饮病小便应不利若小便利知无饮也今咳而遗失小便是不但无饮且系下焦阳虚膀胱不固之咳也故不可发汗汗出则阳气愈衰四肢逆冷矣

不当汗而汗当汗而过汗皆致逆故曰诸逆也发汗致逆之病病㣲者难差病剧者则死剧者谓阳脱见鬼则言乱阴脱目盲则目眩也

头痛翕翕发热汗出则呕形相中风者当以桂枝汤解肌若下之重则变结胸痞鞕轻则为心中益烦懊憹如饥不以桂枝汤解肌而以麻黄汤发汗表虚风入则致痉故身强难以屈伸也或以火熏蒸刼汗则不得小便热従湿化而发黄也灸则火邪伤肺故发咳唾不已也

汗吐下治病之大法谓春宜于吐者是象天之春气上升以立法也然凡病有当吐者则吐之又不可一㮣而论也

凡用吐汤原以去上焦之邪中病即止若病去而过用之反伤中气所以不必尽剂也

胸上诸实谓或痰或热或寒之类也诸实为病故胸中郁郁而痛不能食也欲使人按之不但痛不能减而反有涎唾知邪在胸中盛满得按而上溢也经曰下利衇迟而滑者内实也今下利日十馀行其衇反迟寸口惟滑知寒实在上水不下输膀胱而走大肠也故但吐之利自止也

病人手足厥冷衇乍结者以寒邪结气结在胸中阳气不能四达也心下满而烦者实结则满阳郁则烦也欲食不能食者是客气病在胸中故当吐之也

胃有三脘宿食在上脘者痛在胸膈痛则欲吐可吐不可下也在中脘者痛在心口痛欲吐或不吐可吐可下也在下脘者痛在脐上痛不欲吐不可吐可下也故曰宿食在上脘者当吐之此详凡在上者皆可吐也

天至秋则气降物至秋则成实实则宜下凡邪在下者俱宜取法乎此义也

汤者荡也丸者缓也下药贵速故凡服下药用汤所以胜丸也中病即止不必尽剂者恐尽剂反伤其正气也

下利心下鞕者诸㵼心汤证也若寸闗尺三部衇平实有力虽下利仍宜攻其鞕也

衇迟不能兼滑惟浮取之迟沉取之滑则有之矣今下利衇迟而滑谓浮迟而沉滑也浮迟则外和沉滑则内实欲止内实之下利仍当下之使积去则利自止宜大承气汤

寸口衇浮而大按之反涩谓按之且大且涩且有力也闗上尺中亦然大涩有力为实而不利之证故知有宿食也当下之宜大承气汤

初下利不欲食者是伤食恶食故不欲食也若久下利不欲食者是伤脾食后饱胀不欲食也今初下利即不欲食故知有宿食也当下之宜大承气汤无疑也

下利差后至其年月日时而复发其利者此宿食积病攻之不尽故也若其人形气不衰饮食尚强当攻其未尽自不复发矣宜大承气汤

此承上条互发其义以详其衇也下利衇反滑是证虚衇实不相宜也若其人形气如常饮食如故乃有当去之积未去也下之乃愈宜大承气汤
伤寒后不解衇沉沉而有力者内实也宜以下解然其人必午后小有潮热故取大柴胡两解之也衇双弦而迟者必心下鞕衇大而𦂳者阳中有隂也可下之宜大承气汤

双弦谓左闗右闗皆见弦衇也左闗衇弦肝本衇也右闗衇弦木刑土也弦者饮也迟者寒也心下鞕者是肝邪挟寒饮而伤胃故不可下乃生姜㵼心汤证也若衇大按之𦂳是阳有馀而阴亦实也乃有馀之鞕非胃伤者比故可下之宜大承气汤也

此即前不可发汗之条所谓闗衇浮濡沉弱寸衇㣲尺衇涩阳虚血少之证也汗既不可下亦不可均为阳虚故也若误下之则寒虚内竭心下痞鞕必成太阴误下下利之痞鞕矣

此亦前不可发汗之条所谓闗衇浮濡沉弱寸衇弦尺衇㣲上实下虚之证也㣲弦为虚既不可汗亦不可下下虚故也

此谓闗衇浮濡沉弱寸衇浮尺衇数也闗濡弱为中气虚乏寸浮无力为阳虚尺数无力为血虚阳虚故汗自出而恶寒血虚故身痛振寒而栗中气虚乏故胸膈气急喘汗而不得呼吸呼吸之中痛引于脇也振寒相搏形如疟状里邪不实表邪未解医反下之虚阳未罢之表尽陷扵里故令衇虚数无伦发热狂走见鬼心下为痞少腹甚鞕小便淋漓尿血也

衇濡而𦂳谓浮濡而沉𦂳也濡则卫表㣲𦂳则荣里寒外有发热汗出恶寒之表内有㣲呕心烦之里医为有热解肌发汗表阳愈虚而生烦躁里寒更急心下痞鞕表虚里冷故卒起头眩怅怏不眠若徒以客热在肤不知中寒在里而以冷水灌身虽客热因而时罢但栗栗振寒不容不重被而覆之汗出必眩惕振厥逆下利清谷烦躁不安而死以中外之阳两亡不能复还也

衇浮而大谓衇浮取有力按之大而无力乃革衇象也浮为气实外急大为血虚中空血虚甚则亡阴阴亡则阳无偶也故曰孤阳独下阴部谓卫阳下就其阴小便当赤而难以胞中虚竭也若阳不下就其阴则小便反利而大汗出是卫阳表虚邪阳内入无阴以化故反更实致津液四射荣竭血尽肉消胃乾烦不得眠也医不知此乃以中空暴液之阳明误为胃实复以峻药攻之则为虚虚胃阳之去可期必下汚秽如涅而死也

伤寒衇阴阳俱𦂳恶寒发热太阳表证也则衇欲厥谓浮𦂳之衇初大渐小知为欲厥之衇也初来大阳为之也故发热渐渐小阴为之也故发厥更大更热更小更厥是其候也如此者当以寒热别其厥恶寒甚翕翕汗出咽中痛是少阴寒厥也发热多目赤衇多睛不了了是阳眀热厥也寒甚热多之厥而误发之则咽痛似伤而误下之则两目多闭凡厥者必下利寒厥之利下利清谷也热厥之利下利脓血也此又以利辨厥之寒热也若以薫蒸取汗则发身黄湿热合也若以火熨取汗则咽燥火甚伤津也若小便利者则阴未亡故可救之小便难者则阴已亡为危殆也

伤寒发热口中勃勃气盛而出头痛目黄将欲作衂衂不可制以阳邪盛故衂之甚也贪水者水与热抟故呕也恶水者里阴寒盛故厥也伤寒发热口中出气盛者若下之热邪入浅咽中生疮入深下重脓血头痛目黄者若下之则两目闭液伤乾涩也贪水者若下之热去水停故肢厥声嘤咽喉塞也若发汗过多亡阳故战栗表里俱虚也恶水者若下之里寒更甚故不嗜食下利完谷也若发汗动其虚阳故口中疮舌上白胎烦燥也若衇数有力不大便而恶水热在于阴故六七日后必便血也若更发其汗阴阳俱虚故小便自利也
阳盛为痰阳虚为饮咳而衇㣲为阳虚之咳故咳则吐涎饮也若衇实下之可也今衇㣲下之寒虚更甚故咳虽止而利因不休也胸中如虫啮是胃寒虫动故粥入则出也下利上吐中寒也小便不利停饮也两脇拘急喘息为难颈背相引臂则不仁此皆中外寒饮之证比之少阴停饮此无身痛彼无项背相引臂则不仁也若极寒而甚则反汗出身冷如氷目睛不慧语言不休而死也以如是之证而谷气多入此为除中口虽欲言舌短难伸亦死也

衇数者谓久数不止有热之人也若衇数动时一止热仍不退是邪气结正气不能复正气结于蔵邪气浮于外故也衇虽数促不可下也若误下之则邪热乘虚入里必烦利不止也

衇浮大此为表实之衇应发其汗若医误以大为里实而反下之此为大逆也

动气在右肺失治矣下之则肺先虚津液内竭故咽燥鼻乾头眩心悸也动气在左肝失治矣下之则肝气益急故食不下腹内拘急动气更剧表实未减里虚益甚故虽有身热卧则欲蜷也动气在上心失治矣下之则阴液益伤心火更甚故掌心握热烦热汗出欲得水浇即有身上浮冷亦火盛格阴使然也动气在下肾失治矣下之则寒虚内甚而腹胀满故卒起头眩心下痞满食则下利清谷也

咽中闭塞燥乾肿痛者少阴阳邪也宜下之今不燥乾不肿痛者少阴阴邪也不可下下之则阳愈衰阴愈盛故曰上轻下重也水浆不入卧欲蜷身急痛下利日数十行中外阳虚也

诸外实者里必虚即有不大便无所苦之里亦不可下若下之外发之热虽㣲内虚之寒则盛若无衇而厥当脐握热始暖亦寒之甚也

此重出以申叮咛告戒之意

欲吐者邪在膈上可吐之证也呕多者邪在少阳可和之证也虽具里证戒人不可先攻下也

阳病里热多者宜乎下表热多者宜乎汗若表里热多当两解也若单下之表不解则里虚表热内陷因作鞕也

亡阳阴盛燥而无热虽大便鞕者此乃不大便无所苦之鞕也下之则中寒犹盛故必利清谷腹满矣

伤寒发热头痛背强㣲汗出若不恶寒非温病即邪传阳明也若误发汗不成风温外热如灼必成阳明热甚神昬不识人也以火熏温针刼之火气入里壅塞于胸则喘于腹则满也火伤卫分津液则不得小便火伤荣分血衇则必作衂也若下之则中气伤故气短津液伤故小便难也

下利衇大里虚也以其不当下而强下之故也设衇浮革者谓衇浮大按之空虚表急里虚因尔肠鸣属当归四逆汤和其表而温其里也


按
尺中㣲字当是大字若是㣲字断无当下之理
