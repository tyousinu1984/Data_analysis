注
寸口衇浮而缓浮则为风缓则为痹痹非中风前已详言之矣今趺阳𦂳数而尺衇浮四肢苦烦身面色黄乃疸病也黄土色也土病则见之土属脾胃脾为隂土主湿胃为阳土主热故凡病疸皆为湿瘀热郁也行于外则必四肢苦烦身面发黄也盖其人素有湿热外被风寒相搏内为女劳所伤及食谷饮酒或与湿瘀或与热郁皆能为是病也若胃衇数是热胜于湿则从胃阳热化热则消谷故能食而谓之阳黄若胃衇𦂳是湿胜于热则从脾隂寒化寒则不食故食即满而谓之隂黄也阳黄则为热疸酒疸隂黄则为女劳疸谷疸也若尺衇不沉而浮则为伤肾肾伤病疸亦为女劳疸也胃衇不缓而𦂳则为伤脾脾伤病疸亦为谷疸也谷疸则食谷即满谷气不消胃中苦浊清气阻于上行故头眩也浊气流于膀胱故小便不通也女劳疸则额上黑肾病色也微汗出湿不瘀也五心热薄暮发肾隂热也膀胱急小便利下焦虚也腹满如水状脾肾两败故谓不治也若心中懊憹热不能食时欲吐小腹满小便不利虽见目青面黑必是酒疸病也

衇沉主里也渴欲饮水热瘀也小便不利湿郁也热瘀湿郁于里故发黄也首条谓衇浮缓𦂳数皆令发黄是得之于外因也此条衇沉亦令发黄是得之于内因也故治黄有汗下二法也

未成疸前小便不利而渴者是欲作疸病也已成疸后而渴者是热深不已故难治也不渴者是热浅将除故可治也疸发于隂者人必呕逆呕逆者隂里为之也发于阳者人必振寒发热寒热者阳表为之也此以渴不渴别疸之难治可治以呕逆寒热辨黄之在表在里也

身痿而黄腹满而躁不得睡者属黄家之病在里当下之也

诸黄家病谓一切黄家病也黄病无表里证热盛而渴者当清之湿盛小便不利者但当利其小便假令衇浮则为在表当以汗解之宜桂枝加黄耆汤于此推之可知衇沉在里当以下解之也
此详申黄疸误用火汗之为病也病疸者湿热也今湿淫于内则胸满烦喘热淫于内则发热口燥若病发时复以火刼其汗则为两热相合盖黄家所得由湿得之则一身必尽热而身面即发黄也今因火刼误汗而发黄虽有表热则不当汗也但扪其肚热其热在里当下之以去其热也

此承上条互详其证以明其治也腹满小便不利而赤是热在里其人自汗出此为表和里实也宜大黄硝石汤下之

黄疸病衇沉腹满在里者以大黄消石汤下之衇浮无汗在表者以桂枝加黄茋汤汗之小便不利者不在表里故以茵蔯五苓散主之

黄疸病小便当赤今不赤而白且欲自利虽腹满而喘是湿盛无热隂黄证也切不可除热若除热以凉药下之则胃必寒而作哕哕者主之以小半夏汤以止哕也

疸病属脾脾主土土无定位寄旺于四季之末各十八日期之十八日者土旺之日也故治十日以上当瘥而不逾十八日之外也若逾十八日不瘥而反剧者则土衰矣故曰难治

此详申谷疸之为病也未成谷疸之时其人多病寒热寒热作时则不能食寒热止时则或能食虽能食然食后即头晕目眩心烦不安此为湿瘀热郁而内蒸将作谷疸之徵也久久身面必发黄为谷疸矣宜茵蔯蒿汤利下使从大小二便而出之茵蔯蒿汤方

谷疸属胃热衇当数今衇迟脾藏寒也寒不化谷所以虽饥欲食食难用饱饱则烦闷胃中填塞健运失常也清者阻于上升故头眩浊者阻于下降故小便难也此皆欲作谷疸之徵其证原从太隂寒湿郁黩而生若误以为阳明热湿发黄下之虽腹满暂减顷复如故所以然者衇迟寒故也此发明欲作谷疸属脾隂寒化而不可下者也

此详申女劳疸之为病黄疸日晡所发热乃阳明热症当不恶寒也而反恶寒者非阳明热症此或为女劳得之也女劳得之疸证虽膀胱急少腹满而小便自利身虽尽黄而额上则黑虽发热惟足下甚此少隂热因作黑疸也故腹胀如水状而大便必黑时溏知非水胀病乃为女劳得之疸胀病也时溏黑色者亦藏病及血之徵也血病者顔必变岂有色黒而血不病者乎女劳疸腹满者为难治以其脾肾两败也以消石入血消坚矾石入气胜湿然此方治标固宜非图本之治世久书譌姑辨其理也

妇人産后经崩发黄色者乃脱血之黄色非黄疸也今男子黄而小便自利则知非湿热发黄也询知其人必有失血亡血之故以致虚黄之色外现斯时汗下渗利之法俱不可施惟当与虚劳失血同治故以小建中汤调养荣衞黄自愈矣

此详申酒疸之为病也酒体湿而性热过饮之人必生湿热为疸病也无热无外热也谵语鼻燥有内热也小腹满湿热畜于膀胱也欲吐湿热酿于胃中也其衇浮者酒热在经先吐之以解外也沉弦者酒饮在里先下之以解内也

此详酒疸之病湿热生也必小便不利其候心中热胃府热也足下热胃经热也是其酒疸之证也
此详申酒疸宜吐之治也酒疸心中热欲吐者谓胃中烦乱懊憹欲吐非吐之不能愈也

此详申酒疸宜下之治也酒黄疸谓因饮酒过度而成黄疸也心中懊憹欲吐或自吐之而愈或服栀子豉汤吐之而愈皆可也若心中懊憹不欲吐或心中热痛皆非吐之可愈故以栀子大黄汤下之愈也

酒疸心中懊憹或心中热痛衇沉实者当下之若心中热欲吐衇浮弱者当吐之而反下之则为逆也若其人素有劳倦下之则热入于脾顷时腹满如故则成谷疸也若其人素有女劳下之则热入于肾虽黄微黑久久必变为黒疸也目青者精伤也面黑者肾伤也心中如啖蒜虀状胃伤也大便黒色血伤也皮肤不仁血痹也此等证皆因酒疸衇浮弱者应吐而反下之之误使然也

呕而腹痛胃实热也然必有潮热便鞕始宜大柴胡汤两解之若无潮热便软则当用小柴胡汤去黄芩加芍药和之可也

呕家呕吐或谷或水或痰涎或冷沫今呕而有脓此内有痈脓溃而呕非呕病也故曰不可治呕脓尽自愈

呕病后渴饮而不呕为胃气和此欲解也因渴而后呕呕而复渴为水停心下此属饮家之呕非呕病也

呕病之人津液已伤本应渴也今反不渴者以心下素有支饮故也此属支饮之呕非呕病也

此详诸呕吐之病以明其治也呕者有声有物之谓也吐者有物无声之谓也凡诸呕吐饮食不得下咽者主之小半夏汤降逆安胃也

此详申上条饮呕以明其治也呕吐病后则伤膈上津液若思水者急与饮之不复呕吐者是病去胃和自解也思水者与饮之而仍呕吐者是病未除而有水饮也主之猪苓散者利水以止呕吐也
呕而腹满是有里也主之大柴胡汤攻里以止呕也今呕而发热是有表也主之小柴胡汤和表以止呕也

呕而心烦心中懊憹内热之呕也今呕而衇弱正气虚也小便复利中寒盛也身有微热而复见厥曰难治者此为寒盛格热于外非呕而发热者比故以四逆汤胜隂囘阳也

呕逆之气上冲于胸胸中气实则不受邪必不满也若胸中气虚客寒邪气得以留连故胸满也主之呉茱萸汤补正气降邪气也

呕而肠鸣肠虚而寒也呕而心下痞胃实而热也并见之乃下寒上热肠虚胃实之病也故主之半夏泻心汤用参草大枣以补正虚半夏以降客逆乾姜以胜中寒芩连以泻结热也

有声有物谓之呕有声无物谓之哕即乾呕也今有声无物而吐涎沫故曰乾呕吐逆吐涎沫也乾呕吐酸苦胃中热也乾呕吐涎沫胃中寒也主之半夏乾姜散温中止呕也

乾呕吐涎沫者以半夏乾姜散温中止呕也若更头痛此属寒气盛而逆之甚也故用呉茱萸汤温寒下气大折冲逆之势也

乾呕者胃气逆也若下利清澈乃肠中寒也今下利浊粘是肠中热也故用黄芩汤以治其利合半夏生姜汤以治乾呕也

吐者有物无声之谓也朝食暮吐者寒也食已即吐者火也以寒性迟火性急也故以大黄甘草汤缓中泻火火平自不吐也

病人欲吐上越之势方盛故不可下之若病人吐后其势衰矣因其衰而济之故已吐有可下之法也

此承上条详申欲吐之状以明其治也喘者呼吸气急也似喘不喘谓胸中似喘之不快而不似喘之气急也呕者吐物而有声也似呕不呕谓似作呕之状而不似呕之有物也哕者乾呕也似哕不哕谓似乎哕之有声而不似哕之声连连也胸彻心中愦愦然无奈者总形容似喘不喘似呕不呕似哕不哕心中愦乱无奈懊憹欲吐之情状也故以半夏降逆生姜安胃也

吐后而渴当少少与饮之胃和吐自止也若恣意贪饮则新饮复停而吐必不已也当从饮吐治之若兼感微风脉必𦂳头必痛主之文蛤汤者是治渴兼治风水也故以越婢汤方中加文蛤越婢散风水也文蛤治渴不已也

弦饮衇也非虚衇也病吐者若见之则为胃气无馀也胃气无馀肝邪乘之而见弦衇故名曰虚也询其所以致弦之由乃为寒在上医反下之使胃气尽而无馀则不能消化水谷致令朝食暮吐暮食朝吐变为中寒胃反也

前条因误下而病胃反则衇弦此条不因误下而病胃反则衇浮而涩也趺阳衇见浮而涩浮以候胃涩以候脾浮而无力为胃虚涩而无力为伤脾胃虚脾伤则不能消磨水谷故朝食暮吐暮食朝吐所吐皆仍然不化之宿谷故曰胃反也若衇𦂳涩则为邪盛正衰故其病难治也

此承上条以明其治也胃反呕吐者谓朝食暮吐暮食朝吐之呕吐也主之大半夏汤者补脾胃止呕吐也

胃反吐而不渴者寒也渴欲饮水者饮也故以茯苓泽泻汤补阳利水也

哕即乾呕也因其有哕哕之声而无他物故不曰乾呕而曰哕逆属气上逆为病也上逆之气得出上窍皆能作声故肺虚气上逆则作咳气从喉出而有咳逆之声若为邪所阻则为喘满故无声也胃虚气上逆则作哕气从咽出而有哕逆之声若与物凝结则为痞痛故无声也是知气病也明矣然邪气所凑正气必虚故用橘皮竹茹生姜以清邪气人参甘草大枣以补正气则上逆之气自可顺矣

乾呕哕犹言乾呕即哕也东垣以乾呕为轻哕为重识仲景措辞之意也哕而手足厥乃胃阳虚是呉茱萸汤证也若初病形气俱实虽手足厥非阳虚隂盛者比乃气闭不达于四肢也故单以橘皮通气生姜止哕也

哕虚邪也哕而不腹满者为正气虚兼有热者以橘皮竹茹汤主之兼有寒者以呉茱萸汤主之哕而腹满者为邪气实当视其二便大便不利者下之小便不利者通之即愈也

气絶非谓脱絶乃谓虚絶也六府之气阳也阳气虚不温于外则手足寒缩阳虚则隂盛上逆故呕吐哕也五藏之气隂也隂气虚不固于中则下利不禁利甚则中脱形衰故手足不仁也此发明呕吐下利之原委也

下利清谷里寒也外热汗出而厥阳亡也主之以通衇四逆汤囘阳胜寒而利自止也

下利手足厥冷衇絶无者有隂无阳之衇证也虽用理中四逆軰恐其缓不及事急灸脐下以通其阳若衇还手足温者生衇不还手足不温反微喘者阳气上脱也故死

下利气者初利则为气郁于大肠而不外渗水气并下但当利其小便输其渗泻之窍气宣而利止也久利则为气陷于大肠而不上举又当于升补中兼利小便也

气利所下之气秽臭所利之物稠粘则为气滞不宣或下之或利之皆可也若所利之气不臭所下之物不粘则谓气陷肠滑故用诃黎勒散以固肠或用补中益气以举陷亦可

下利衇数内热利也微热汗出其邪衰矣故令自愈设衇𦂳者是表未衰故为未解也

下利大热而渴则为邪盛衇弱则为正虚不能愈也今微热而渴衇弱者邪正俱衰故知自愈也
此承上条邪正俱衰病当自愈而不愈之义也设不差者则必表和热退而数渴仍然是里热未除也故圊脓血

此承上表里已和病当自愈而不愈之义也下利里病而得浮数表衇故曰衇反浮数也但尺中自涩则知热陷血分必圊脓血也

下利之人心下鞕者诸泻心汤证也若寸闗尺三部衇皆平实有力虽下利宜攻坚也

衇迟不能兼滑惟浮取之迟沉取之滑则有之矣今下利衇迟而滑谓浮迟而沉滑也浮迟则外和沉滑则内实欲止内实之下利当下之积去则止宜大承气汤

下利衇反滑者是病虚衇实不相宜也若其人形气如常饮食如故乃有当去之积未去也下之乃愈宜大承气汤

下利差后至其或年或月或日而复发其利者此宿食积病攻之不尽故也若其人形气不衰饮食尚强当攻其未尽自不复发其利也宜大承气汤
下利里虚证也谵语里实证也何以决其有燥屎也若衇滑数知有宿食也其利秽粘知有积热也然必衇证如此始可知其有燥屎也宜下之以小承气汤于此推之而燥屎又不在大便鞕不鞕也
沉主里弦主急下重后重也下利衇沉弦者故里急后重也滞下之证发热衇大则邪盛为未已也衇微弱数者则邪衰病当自止虽发热不死也由此可知衇大身热者死也

此承上条以明其治也下利脓血里急后重积热已深故以白头翁汤大苦大寒寒能胜热苦能燥湿湿热去下重自除矣

初病下利便脓血者大承气汤或芍药汤下之热盛者白头翁汤清之若日久滑脱则当以桃花汤养肠固脱可也

详见伤寒论太隂篇内不复释下利衇沉而迟其人面少赤身有微热下利清谷者必郁冒汗出而解病人必微厥所以然者其面戴阳下虚故也

详见伤寒论厥隂篇内不复释下利腹胀满身体疼痛者先温其里乃攻其表温里宜四逆汤攻表宜桂枝汤

详见伤寒论太隂篇内不复释桂枝汤方

详见伤寒论太阳中篇不复释栀子豉汤方

诸浮数衇谓寸闗尺六衇俱浮数也浮衇主表数衇主热若是表邪则当发热而洒淅恶寒也今非表邪应当发热不当恶寒若有痛处乃当发痈之证非表邪之证也

诸痈肿者谓诸隂阳痈肿也不论隂阳凡诸痈肿欲知有脓无脓当以手掩之肿上热则能腐化成脓故热者为有脓不热者为无脓也

痈生于内则气血为痈所夺不能外荣肌肤故枯皱如甲错也腹皮急似肿胀但按之软询之腹无积聚审之身无表热诊之衇数非有外证也此为肠内有痈脓也主之薏苡附子败醤散流通肠胃消痈肿也

此承上条详发其证以明其治也肠痈者其证则少腹肿硬按之即痛可知痈在内也溺时如淋尿色自调可知肿碍之也时时发热汗出恶寒似有表病而实非表病也其衇迟𦂳则隂盛血未化其脓未成可下之大便当有血也若其衇洪数则阳盛血已腐其脓已成不可下也下之以大黄牡丹汤消瘀泻热也

衇微气夺也衇涩血夺也故曰法当亡血汗出也设无亡血汗出等病则必身有疮被刀斧所伤亡血故也

此承上条以明其治也金疮谓刀斧所伤之疮也亡血过多经络血虚风寒易得干之故用王不留行散一以止血出一以防外邪也小疮粉之即外敷也

浸淫疮者浸谓浸浸淫谓不已谓此疮浸淫留连不已也从口流向四肢者轻以从内走外也故曰可治从四肢流走入口者重以从外走内也故曰不可治浸淫者犹今之癞疠之类

臂同背古通用臂脚直谓足背强直不能屈伸是转筋之证也衇上下行谓迢迢长直微弦不和是转筋之衇也中寒之人外寒盛则手足拘急转筋痛不能忍甚者入腹则牵连少腹拘急而痛也主之鸡屎白散以治风寒痹气之在筋也

偏有大小谓睾丸左右有大小也时时上下谓睾丸入腹时出时入也疝厥隂之病也以与狐情状相类故名之也主之蜘蛛散入肝以治少腹拘急而痛也

蚘虫即今之人所名食虫也蚘虫之为病发作有时发则令人吐涎心痛欲死即服攻下毒药非积之痛乃虫之痛故不能止也主之甘草粉蜜汤者以虫得甘蜜而上得铅粉而杀从治之法也
蚘厥者谓蚘痛手足厥冷也若藏寒痛厥则不吐蚘此蚘厥藏寒之所由分也静而时烦乃蚘上入其膈故烦须臾复止得食又吐又烦是蚘闻食臭出故也主之乌梅丸者以蚘得酸则静得辛则伏得苦则下方中大酸大辛大苦信为治虫之要剂也


按
舌痿黄之舌字当是身字必传写之譌
诸黄谓一切黄也皆主猪膏髪煎恐未必尽然医者审之此必有脱简也

文蛤汤主之五字当在头痛之下文义始属是传写之譌兼主之主字衍文也

问曰病人衇数至胃中虚冷故也等句已详伤寒论阳明篇内错简在此且与衇弦者虚也文义不属

此条文义不属必是错简趺阳衇浮而涩浮则为虚虚则伤脾脾伤则不磨朝食暮吐暮食朝吐宿谷不化名曰胃反衇●而涩其病难治

虚则伤脾之虚字当是涩字是传写之譌
此条反微喘者死之下有少隂负趺阳者为顺也一句文义不属其注已详见伤寒论辨脉篇内不复释

此文脱简不释

此承上条以明其治黄连粉方脱简
证刺俱未详必有缺文不释病人常以手指臂肿动此人身体瞤瞤者藜芦甘草汤主之

证未详方亦缺不释

腹痛有虫以洪大衇别之未详必有缺文不释蚘虫之为病令人吐涎心痛发作有时毒药不止甘草粉蜜汤主之

此为藏寒之此字当是非字若是此字即是藏厥与辨蚘厥之义不属

