注
天有日月犹人之有二目也天之日月乃天之隂阳之精而为之也人之二目亦人之五藏六府之精上注于目而为之也故衆精之窠为之眼也肉之精为上下胞也血之精为两眦也气之精为白眼也筋之精为黑眼也骨之精为瞳人也约束裹撷气血筋骨之精其系上属于脑不可不明此目睛之原始也

五轮者肉轮血轮气轮风轮水轮也谓之轮者目睛运动如轮之意也上下两胞为肉轮内外两眦为血轮白睛为气轮黑睛为风轮瞳人为水轮此明五轮之部位分属五藏也

胞为肉轮主脾病也内外二眦为血轮主心病也白睛为气轮主肺病也黑睛为风轮主肝病也瞳人为水轮主肾病也五轮之病五藏主之其寒热虚实当随所现之证而分之也

八廓者水廓风廓天廓火廓雷廓山廓泽廓地廓也谓之廓者犹城郭卫御之义也瞳人属坎水廓也黑睛属巽风廓也白睛属乾天廓也内眦大眦也属离火震雷之廓也外眦小眦也属艮山兑泽之廓也两胞属坤地廓也此明八廓以八卦立名示人六腑命门包络之部位也

内眦火小肠谓内眦火廓属小肠也外眦三焦清净泽谓外眦属三焦清浄泽廓也津液廓即水廓水廓属肾肾与膀胱为表里膀胱为津液之府故又名焉养化廓即风廓风廓属肝肝与胆为表里胆为少阳主长养化育故又名焉传导廓即天廓天廓属肺肺与大肠为表里大肠为传导之官故又名焉水谷廓即地廓地廓属脾脾与胃为表里胃纳水谷故又名焉抱阳廓即火廓火廓属心心与小肠为表里依附于阳故又名焉关泉廓即雷廓命门者龙雷之火故名关泉附于火廓也清净廓即泽廓三焦者阳相火也蒸化水谷为决凟之官故名清净附于火廓也会阴廓即山廓包络者阴相火也依附于心为臣使之官故名㑹阴附于火廓也

此明八廓所属也风廓即风轮也风轮属肝肝与胆为表里故轮主藏为肝病廓主府为胆病水廓即水轮也水轮属肾肾与膀胱为表里故轮主藏为肾病廓主府为膀胱病天廓即气轮也气轮属肺肺与大肠为表里故轮主藏为肺病廓主府为大肠病地廓即肉轮也肉轮属脾脾与胃为表里故轮主藏为脾病廓主府为胃病火廓雷廓泽廓山廓即血轮之部位也血轮属心心与小肠为表里故轮主藏为心病廓主府为小肠病其雷廓命门泽廓三焦山廓包络皆附于血轮者以命门三焦包络俱属相火当禀命于君火故当附焉

此明内障受病之因也障遮蔽也内障者从内而蔽也内障之病皆因七情过伤过喜伤心过怒伤肝过忧伤肺过思伤脾过悲伤心过恐伤肾过惊伤胆藏府内损精气不上注于目故初病内障乆成五风乌风緑风黑风黄风青风之患其证不红不肿瞳人色变而其光失明也

此明外障受病之因也外障者从外而遮也风寒暑湿燥火六气也外障之病皆因六滛所感然必因其人内热外蒸腠理不宻相召外邪乘虚而入入项属太阳入靣属阳明入颊属少阳各随其经之系上头入脑中而为患于目焉其证赤痛肿涩眵泪翳膜遮睛也不内外因为病歌

此明不内外因受病之因也既非外感六气又非内伤七情但因饮食不节伤饱失饥起居不慎劳役过度或遭击振或被刺损以其邪无定体故或成内障或成外障之病当细察其所因则病无遁情矣

内障初患尚未失明之证也乆而变成五风之证瞳变黄色者名曰黄风变緑白色者名曰緑风变黑色者名曰黑风变乌红色者名曰乌风变青色者名曰青风圆者圆翳也氷者氷翳也滑者滑翳也涩者涩翳也浮者浮翳也沉者沉翳也又名深翳横者横翳也又名剑脊翳散者散翳也偃者偃月翳也黄心者白翳黄心翳也黑水者黑水凝翳亦名黑花翳枣花者枣花翳也雷头者雷头风变内障也惊振者因惊振而成内障也胎患者胎患内障也此内障二十四证之总名也须当一一分辨明白以施治也内障初患乆变五风歌

内障初患如同好眼但视物常见五色花飞昏而不明如在雾烟之中瞳中隠隠似翳渐无精彩射人其瞳色或变黄白緑青乌黑浑红无定乆则成五风内障之证也黄风者初病雀目日乆瞳变黄色甚而如金难治之证也緑风者初病眼前时见白花红花头旋两额侠鼻痛牵两目日乆瞳变浅緑如白之色黑风者初病与緑风相同但时见黑花日乆瞳变昏黑之色乌风者初病亦与緑风之证不异但头痛而不旋晕眼前常见乌花日乆瞳变乌带浑红之色青风者初病亦与乌风相同头虽旋晕而不痛眼前常见青花日乆瞳变青色其五风发病之源黄风则发于脾经緑风则发于肺经黑风则发于肾经乌风则发于心经青风则发于肝经然风虽有五其致病之由则有二一曰外因必因头风其痛引目上攻于脑脑脂与热合邪下注于目而致两目忽然失明也一曰内因必因内伤藏府精气不上注于目或先病左目后及于右目或先病右目后及于左目左右相&#177994;两目俱损也外因证属有馀多兼赤痛当以除风散热为主内因证属不足多不赤痛当以补精益气为主五风初患有馀歌

圆翳内障初起之时黑睛上一㸃青白宛如油㸃浮于水靣暗处视之其翳青白而大明处看之其形差小縁肝风上冲脑脂下注所致宜审其虚实而调之虚者用羚羊角饮子清其虚热实者宜防风散泄其热邪也

氷翳内障瞳色坚实白亮如氷之状无论隂处及日中视之皆一般无二非若圆翳之明暗有别也其睛内有白色隐隐透出于外此证乃肝热肺风合邪上攻入目为患宜按穴刺之出血则愈但督衇不宜出血过多若出血过多恐加昏暗也内服之药宜还睛丸清而补之
滑翳内障瞳心内一㸃如水银珠子之状微含黄色不痒不疼无泪而遮蔽瞳神渐渐失明后则左右相牵俱损此乃肝风冲上脑脂流下所致宜用补肝汤清散虚热若有馀用决明丸下行实热也滑翳补肝汤方

涩翳证瞳神内微赤如凝脂之色瞳神端正渐渐昏朦时复涩痛而无泪出其翳无定或聚或开宜先用还睛散后用七寳丸内消其翳也

浮翳内障之证初患之时不痒不疼从瞳神内映出白色暗处看则其翳寛大明处看其翳略小全无血色相混縁脑风冲入于眼脑脂流下致成内障宜服决明散坠翳丸

沉翳内障白藏在黑睛之内向日细看方见其白疼痛则昼轻夜重縁肝经劳热脑中热气流下宜服羚羊角饮子及皂荚丸以治之

横翳又名剑脊翳自瞳人中映出于外如剑脊中高边薄横格于瞳人中心色白如银縁内虚肝邪胃热上冲于脑脑脂下流入眼致成内障宜服还睛丸七寳散

散翳翳从瞳人内透出散如鳞㸃之状乍青乍白胞内起粟而烂瞳人痛楚宜用金针拨其内翳之后先服还睛散清补后用补肝散收功

偃月内障瞳神内上半邉有白气一湾隐隐似新月之状覆垂向下縁脑风积热注入眼中致成内障为肝肾俱劳之证宜服通明散坠翳丸

白翳黄心内障四边皆白中心一㸃㣲黄色隐在黑珠内映出珠外大小眦头㣲带赤色乃肺肝风热流入于眼频频下泪涩痛致成此证宜服坠翳散

黑水凝翳内障又名黑花翳瞳人㣲大瞳内㣲现青白色大小眦头涩痛眼中见花黄黑不定频频下泪縁胆热为邪致成内障宜服芦荟丸通明散芦荟丸方

枣花内障者风轮傍边白睛之内映出白翳如枣花锯齿之状縁怒伤肝胆令脑邪热冲入目中致成此障乆则变为瞳神细小宜服还睛散再服坠翳丸

雷头风内障初患之时头面多受冷热毒气冲入头中致头内响声如风如雷头旋发热日久冲入眼内脑汁下注瞳人变色瞳或大小不定实者宜服㵼肝散虚者宜服磁石丸

惊振内障或因击振误著头脑致脑中脑脂恶血流入睛内日乆变成内障左右相传两目俱损宜服镇肝丸还睛散

瞳人乾缺内障初患之时忽因疼痛难忍细看瞳人现出缺形或左或右或上或下缺而不圆瞳人之色黑白不定色白乃脑脂流下为患宜服泻肝汤色黑则胆热肝虚宜服镇肝丸

雀目内障患时暮暗朝明多痒多涩发作不常或明或暗夜中惟能视直下之物而不能视上乃肝风邪火上冲于目致成内障宜服洗肝散先清虚热后服泻肝汤以泻其实邪也

高风内障之证两眼至天晚不明天晓复明縁肝有积热肾经虚损乃阳㣲隂盛也天晚隂长则天时之隂助人身之隂能视顶上之物不能下视诸物至天晓阳长则天时之阳助人身之阳而眼复明矣宜用补肝散还睛丸

胎患内障儿在母腹之时縁食辛辣过多致热气内冲儿脑及至生后眼成内障宜用䕶睛丸


按
眼科皆以五轮属藏配五行八廓属藏府配八卦遂使藏府混淆无所适从夫五轮既属藏八廓自应属府今改订之俾学者按轮廓之部位视之而病之在藏在府自能了然矣

