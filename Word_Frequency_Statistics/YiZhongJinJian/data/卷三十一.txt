注
凡风寒在表衇浮弱自汗出者皆属表虚宜桂枝汤主之名曰桂枝汤者君以桂枝也桂枝辛温辛能散邪温从阳而扶卫芍药酸寒酸能敛汗寒走隂而益荣桂枝君芍药是于发散中寓敛汗之意芍药臣桂枝是于固表中有微汗之道焉生姜之辛佐桂枝以解肌表大枣之甘佐芍药以和荣里甘草甘平有安内攘外之能用以调和中气即以调和表里且以调和诸药矣以桂芍之相须姜枣之相得藉甘草之调和阳表隂里气卫血荣并行而不悖是刚柔相济以为和也而精义在服后须臾歠热稀粥以助药力盖谷气内充不但易为酿汗更使已入之邪不能少留将来之邪不得复入也又妙在温服令一时许漐漐微似有汗是授人以微汗之法不可令如水流漓病必不除禁人以不可过汗之意也此方为仲景羣方之冠乃解肌发汗调和荣卫之第一方也凡中风伤寒衇浮弱汗自出而表不解者皆得而主之其他但见一二证即是不必悉具故麻葛青龙发汗诸剂咸用之也若汗不出麻黄证也衇浮紧者麻黄衇也固不可与桂枝汤然初起无汗当用麻黄发汗如汗解后复烦衇浮数者与下后衇仍浮气上冲者及下后下利止而身痛不休者皆用此以解外何也盖此时表虽不解腠理已疏邪不在皮毛而在肌肉且经汗下津液已伤故衇证虽同麻黄而主治当属桂枝矣粗工妄谓桂枝汤专治中风不治伤寒使人疑而不用又谓专发肌表不治他病不知此汤倍芍药生姜加人参名桂枝新加汤用以治荣表虚寒肢体疼痛倍芍药加饴糖名小建中汤用以治里虚心悸腹中急痛再加黄耆名黄耆建中汤用以治虚损虚热自汗盗汗因知仲景之方可通治百病也

凡风寒在表衇浮紧数无汗者皆表实也宜麻黄汤主之名曰麻黄汤者君以麻黄也麻黄性温味辛而苦其用在迅升桂枝性温味辛而甘其能在固表证属有馀故主以麻黄必胜之算也监以桂枝制节之妙也杏仁之苦温佐麻黄逐邪而降逆甘草之甘平佐桂枝和内而拒外饮入于胃行气于元府输精于皮毛斯毛衇合精溱溱汗出在表之邪必尽去而不留痛止喘平寒热顿解不须歠粥而藉汗于榖也其不用姜枣者以生姜之性横散于肌碍麻黄之迅升大枣之性泥滞于膈碍杏仁之速降此欲急于直达稍缓则不迅横散则不升矣然则为纯阳之剂过于发散如单刀直入之将用之若当一战成功不当则不戢而召祸故可一而不可再如汗后不解便当以桂枝代之此方为仲景开表逐邪发汗第一峻药也庸工不知其制在温覆取汗若不温覆取汗则不峻也世谓麻黄专能发表不治他病不知此汤合桂枝汤名麻桂各半汤用以和太阳留连未尽之寒热去杏仁加石膏合桂枝汤名桂枝二越婢一汤用以解太阳热多寒少之寒热若阳盛于内而无汗者又有麻黄杏仁甘草石膏汤以散太隂肺之邪若隂盛于内而无汗者又有麻黄附子细辛甘草汤以温散少隂肾家之寒金匮要略以此方去桂枝千金方以此方桂枝易桂皆名还魂汤用以治邪在太隂卒中暴厥口噤气絶下咽奏效而皆不温覆取汗是知麻黄汤之峻与不峻在温覆与不温覆此仲景用方之心法岂常人所能得而窥耶

何以知风寒两伤荣卫同病以伤寒之衇而见中风之证中风之衇而见伤寒之证也名大青龙汤者取龙兴云雨之义也治风不外乎桂枝治寒不外乎麻黄合桂枝麻黄二汤以成剂故为兼风寒中伤者主之也二证俱无汗故减芍药不欲其收也二证俱烦躁故加石膏以解其热也设无烦躁则又当从事于麻黄桂枝各半汤也仲景于表剂中加大寒辛甘之品则知麻黄证之发热热全在表大青龙证之烦躁兼肌里矣初病太阳即用石膏者以其辛能解肌热寒能清胃火甘能生津液是预保阳明存津液之先着也粗工疑而畏之当用不用必致热结阳明斑黄狂冒纷然变出矣观此则可知石膏乃中风伤寒之要药得麻桂而有青龙之名得知草而有白虎之号也服后取微汗汗出多者温粉扑之一服得汗停其后服盖戒人即当汗之证亦不可过汗也所以仲景桂枝汤中不用麻黄者是欲其不大发汗也麻黄汤中用桂枝者恐其过汗无制也若不慎守其法汗多亡阳变生诸逆表遂空虚而不任风隂盛格阳而更烦躁不得眠也

太阳停饮有二一中风表虚有汗五苓散证也一伤寒表实无汗小青龙汤证也表实无汗故合麻桂二方以解外去大枣者以其性泥也去杏仁者以其无喘也有喘者加之去生姜者以有乾姜也若呕者仍用佐乾姜细辛极温极散使寒与水俱从汗而解佐半夏逐痰饮以清不尽之饮佐五味收肺气以敛耗伤之气若渇者去半夏加花粉避燥以生津也若微利与噎小便不利少腹满俱去麻黄逺表以就里也加附子以去噎散寒则噎可止加茯苓以利水则微利少腹满可除矣此方与越婢汤同治水饮溢于表而为肤胀水肿宜发汗外解者无不随手而消越婢治有热者故方中君以石膏以散阳水也小青龙治有寒者故方中佐以姜桂以消隂水也

是方也即桂枝汤加麻黄葛根麻黄佐桂枝发太阳荣卫之汗葛根君桂枝解阳明肌表之邪不曰桂枝汤加麻黄葛根而以葛根命名者其意重在阳明以呕利属阳明多也二阳表急非温服覆而取汗其表未易解也或呕或利里已失和虽歠粥而胃亦不能输精于皮毛故不湏歠粥也柯琴曰此证身不疼腰不疼骨节不疼不恶寒是骨不受寒矣头项强痛下连于背牵动不寜是筋伤于风矣不喘不烦躁不乾呕是里不病无汗恶风病只在表若表病而兼下利则是表实里虚矣比麻黄青龙二证较轻然项强连背拘强更甚于项强无汗不失为表但衇浮不紧故不从乎麻黄而于桂枝方加麻黄倍葛根以去实小变麻桂之法也盖葛根为阳明主药凡太阳有阳明者则佐入太阳药中凡少阳有阳明者则佐入少阳药中无不可也李杲定为阳明经药张洁古云未入阳明者不可便服岂二人未读仲景书乎要知葛根桂枝俱是解肌和里之药故有汗无汗下利不下利俱可用与麻黄之专于发表者不同也

太阳病得之八九日有如疟状之寒热热多寒少者其人不呕小便清白此里和不受邪虽为欲自愈然必审其如疟状寒热一日二三度轻轻而发诊其衇微而且缓则知邪衰正复表里将和始为欲愈也若衇微不缓正未复也更恶寒者邪未衰也虽不能自愈但已为前之汗吐下虚其表里故不可更发汗更吐更下也衇微恶寒表里俱虚面色当白今色反赤是犹有表邪怫郁不能得小汗出宣发阳气故面赤身痒未欲解也宜桂枝麻黄各半汤小小汗之以和荣卫自可愈也

服桂枝汤大汗出衇洪大不解若烦渇者则表邪已入阳明白虎汤证也今衇虽洪大而不烦渇则为表邪仍在太阳故与桂枝汤如前法也若衇不洪大壮热亦减惟寒热如疟日再发者虽属轻邪然终为微寒所持非汗出必不解也宜桂枝二麻黄一汤小发荣卫之汗不用麻黄桂枝各半汤者盖因已大汗出不欲其发荣卫汗欲其和荣卫汗也

桂枝二越婢一汤即大青龙以杏仁易芍药也名虽越婢辅桂枝实则大青龙之变制也去杏仁恶其从阳而辛散用芍药以其走隂而酸收以此易彼裁而用之则主治不同也以桂枝二主之则不发汗可知越婢一者乃麻黄石膏二物不过取其辛凉之性佐桂枝二中和表而清热则是寓微汗于不发之中亦可识也非若大青龙以石膏佐麻黄而为发汗驱热之重剂也桂枝二麻黄一汤治若形如疟日再发者汗出必解而无热多寒少故不用石膏之凉也桂枝麻黄各半汤治如疟状热多寒少而不用石膏更倍麻黄者以其面有怫郁热色身有皮肤作痒是知热不向里而向表令得小汗以顺其势故亦不用石膏之凉里也桂枝二越婢一汤治发热恶寒热多寒少而用石膏者以其表邪寒少肌里热多故用石膏之凉佐麻桂以和荣卫非发荣卫也今人一见麻桂不问轻重亦不问温覆不温覆取汗不取汗总不敢用皆因未䆒仲景之㫖麻桂祗是荣卫之药若重剂温覆取汗则为发荣卫之药轻剂不温覆取汗则为和荣卫之药也

是方也即桂枝汤倍芍药加胶饴名曰小建中谓小小建立中气以中虽已虚表尚未和不敢大补也故以桂枝汤仍和荣卫倍芍药加胶饴调建中州而不歠稀粥温服令汗盖其意重在中虚而不在伤寒之表也中虚建立荣卫自和津液可生汗出乃解烦悸可除矣伤寒浮得衇涩荣卫不足也沉得衇弦木入土中也荣卫不足则表虚木入土中则里急表虚里急故亦以此汤主治也呕家不可用谓凡病呕者不可用恐甜助呕也

是方也乃太阳邪热入府水气不化膀胱表里药也一治水逆水入则吐一治消渴水入则消夫膀胱者津液之府气化则能出矣邪热入之若水盛则水壅不化而水蓄于上膀胱之气化不行致小便不利也若热盛则水为热耗而水消于上膀胱之津液告竭致小便不利也水入吐者是水盛于热也水入消者是热盛于水也二证皆小便不利故均得而主之然小便利者不可用恐重伤津液也由此可知五苓散非治水热之专剂乃治水热小便不利之主方也君泽泻之咸寒咸走水府寒胜热邪佐二苓之淡渗通调水道下输膀胱并泻水热也用白术之燥滋健脾助土为之堤防以制水也用桂之辛温宣通阳气蒸化三焦以行水也泽㵼得二苓下降利水之功倍小便利而水不蓄矣白术湏桂上升通阳之效㨗气腾津化渴自止也若发热表不解以桂易桂枝服后多服暖水令汗出愈是此方不止治停水小便不利之里而犹解停水发热之表也加人参名春泽汤其意专在助气化以生津加茵蔯名茵蔯五苓散治湿热发黄表里不实小便不利者无不克也

服桂枝汤已汗也或下之已下也今仍有头项强痛翕翕发热无汗之表心下满微痛小便不利停饮之里无汗表不解心下有水气当用小青龙汗之今无汗表不解有水气心下满微痛小便不利而不用小青龙者以其已经汗下表里俱虚也故仍用桂枝汤以解表去芍药之酸收避无汗心下之满加茯苓之燥渗因水停小便不利也馀依桂枝汤法煎服谓依桂枝汤法取汗也小便利则愈谓饮病输水道则愈也此方即桂苓甘术汤而有生姜大枣其意专在解肌利水次之故用生姜大枣佐桂枝以通津液取汗也桂苓甘术汤不用生姜大枣而加茯苓其意专在利水扶阳次之故倍加茯苓君桂枝于利水中扶阳也故方后不曰依服桂枝汤方也


按
喻昌所论明析赵良之说能细剖其理开悟后学故两録之

