注

按
此宣通攻利之剂也济之以葱酒力能发汗故云䨇解弱者随用中剂行后以四君子汤补之老人虚人每服一钱用人参加生姜煎汤送下过一时再一服得睡上半身得汗则已

四君子汤补气不足者也四物汤补血不足者也八珍汤䨇补气血不足者也十全大补汤大补气血诸不足者也人参养荣汤去川芎者因面黄血少加陈皮以行气之滞五味子以收敛气血远志以生心血也内补黄耆汤治溃疡口乾去白术者避其燥能亡津也加远志麦冬者以生血生津也如痛者加乳香没药以定痛硬者加穿山甲皂角刺以消硬也已上诸方凡痈疽溃后诸虚者悉凖于此当随证酌用之

四君子汤加陈皮名异功散溃后脾虚气滞者宜之四君子汤减茯苓加乾姜名曰理中汤溃后脾虚寒滞者宜之盖气虚则阳虚阳虚生寒故于补气药中加温热之味也四君子汤加陈皮半夏名六君子汤溃后气虚有痰者宜之六君子汤加藿香或木香砂仁名香砂六君子汤溃后胃虚痰饮呕吐者宜之无痰饮气虚呕逆甚者加丁香沉香溃后气虚有寒加肉桂附子溃后泻者加诃子肉豆蔲肠滑不固加鸎粟殻食少咳𠻳者加桔梗麦冬五味子渴者加乾葛伤食脾胃虚弱加山查神麯谷芽或麦芽此皆溃后气不足者以四君子汤为主随证加减也

托里定痛汤溃后血虚疼痛者宜之圣愈汤溃后血虚内热心烦气少者宜之柴胡四物汤溃后血虚有寒热者宜之地骨皮饮溃后不寒者宜之知蘖四物汤溃后五脏隂火骨蒸者宜之三黄四物汤溃后六腑阳火烦热者宜之盖血虚则隂虚隂虚生热故补血药中多加寒凉之味也此皆溃后血不足者以四物汤为主随证加减也

