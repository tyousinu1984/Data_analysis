注
上古之人无出痘者天性淳朴也中古之人有出痘者情欲渐炽也古人谓痘禀胎毒此定论也惟禀于胎元故一出不再出也毒有浅深故出有轻重也名为天疮者因毒禀于先天也名为痘疮者因疮形如豆也其毒伏于形中而塞北不出者以其气多寒凉鲜邪阳火旺之气以触发其毒故伏藏于内而不出也中土之人必出者以其气多温热一触邪阳火旺之气毒随内发而即出也此皆医所当识者也

痘证初起见证大抵与伤寒相似其候身体发热不时惊悸口鼻气粗两眼发䀽惟中指独冷耳尻不热耳后有红筋皆为出痘之形证也

痘疮之毒伏于五藏故内出何藏外即应之如呵欠顿闷此痘出肝经证也咳𠻳有痰喷嚏泣涕此痘出肺经证也惊悸烦躁面色红赤此痘出心经证也喜睡自利四肢发热此痘出脾经证也惟肾经但见耳尻发凉者是火不能胜水也肝痘之形为水泡其色青而小肺痘之形为脓泡其色白而大心痘之形其色赤而小脾痘之形其色黄浅而大至于肾经不宜有证若水不胜火痘色黑者非吉兆也

小儿出痘自头面以及周身各有藏府所属部位治者须详察部位以定吉凶如额先见㸃者是毒发于心也颏先见㸃者毒发于肾也左颊先见㸃者毒发于肝也右颊先见㸃者毒发于肺也鼻先见㸃者毒发于脾也面属胃经部位也头背属膀胱经部位也腰属肾经部位也胸膈属心肺二经部位也脇旁属肝胆二经部位也肚腹四肢属脾大小肠三经部位也至于包络乃周身脂膜之络联属百骸藏府者也三焦为周身水精之气充满躯殻藏府者也凡周身发痘俱从此出故无一定部位也

痘形气之为也气胜毒则毒为气驭其毒解矣故顺也毒胜气则气为毒蚀其气竭矣故逆也气毒相平则势界于险惟在医者调治得宜使险变顺也如始出之形顶尖而根圆此气胜毒为顺也若隐如蚊咬或如热痱寒粟蚕种此毒胜气为逆也起胀之形渐绽充肥此气胜毒为顺也若顶平不突板实不绽此毒胜气为逆也成浆之形根红敛束痘殻完固此气胜毒为顺也若殻软皮薄则必痒塌此毒胜气为逆也结痂之形痂如螺殻先结先落后结后落此气胜毒为顺也若痂薄如麸溃烂粘聚此毒胜气为逆也此痘形顺逆之大略也痘色顺逆

痘色血之为也血胜毒则毒为血载其毒化矣故顺也毒胜血则血为毒滞其血涸矣故逆也血毒相平则势界于险亦在医者之调治得宜也始出之色如桃花而渐加滋润此血胜毒为顺也若初出即淡白乾紫晦而不亮此毒胜血为逆也起胀之色顶渐放白根红光润此血胜毒为顺也若顶色灰滞根血散漫或地脚深红此毒胜血为逆也生浆之色白而渐黄苍而淳厚此血胜毒为顺也若灰乾不润或浆薄清稀此毒胜血为逆也结痂之色苍如栗殻此血胜毒为顺也若痂色麸白此毒胜血为逆也疤痕之色红润凸起为顺若淡白黑紫平凹无突起之状皆为不顺之色医者详之痘证老嫩

痘之一证自始至终喜老恶嫩如苍淳娇艳此色之老嫩也肥实浮虚此形之老嫩也浓浊稀清此浆之老嫩也薄软厚坚此痂之老嫩也总之老者多顺易于成功嫩多险逆难于施治也

头面清阳元首颈项管龠咽喉胸背乃藏府所附惟稀疎则吉也至于手足无甚关系虽多不为凶也疎固是顺若见阳证谵妄大渴大热唇舌燥裂烦躁不宁大小便秘等证此毒壅遏不出虽疎未为吉也密固是逆若铺排磊落大小匀净精神寝食二便如常虽密亦不须惊也

欲治痘者先看儿体之肥痩体肥者形盛可知也体瘦者形衰可知也次听声气之粗细声粗者声音雄粗此气实也声细者声音微细此气虚也再观其目中之神了了精彩者此神强也目不了不精彩者此神弱也更问其饮食能否饮食如常者胃气实也不能饮食者胃气虚也此辨形神声气饮食之虚实也

痘之形色乃气血外现也如顶凹陷手摸之多软薄者此气虚也气过者气过盛也泡者发水泡也少浆脓者不能生浆也谓气若过盛则发水泡而浆不能生也如痘色淡红以手摸过随即转白者此血虚也血过者血过盛也癍者地界有癍晕也紫黑凝者谓毒盛则色紫黑凝滞也此就痘癍形色以辨气血之虚实也

痘出有发热恶寒身体疼痛者属表证也若有汗则为表虚无汗则为表实表实闭塞痘毒隠伏难出也稠宻者痘出稠宻也灰者痘色灰白也红者痘色红赤也滞者谓痘稠宻不论灰红若带滞暗者皆表毒盛也若表虚之证则痘平不起塌痒无浆也烂者痘溃烂也水浸湿者痘脓水浸渍湿而不乾也此辨表证之虚实也

痘出发热恶寒者表证也不恶寒恶热者里证也鞕者不大便而鞕也痛者肚腹作痛也此皆属里热之证若便秘则为里实下利则为里虚板实者痘嚢板实不活动也根紧鞕者根脚紧束坚鞕不松皆里实证也倒陷者痘已出复陷入于内也倒靥者痘正灌浆即收靥也收迟者痘已灌浆日久不靥皆里虚证也此辨里之虚实也

凡痘属阳热者身必壮热面唇皆赤舌上乾燥好饮冷水爪甲尿溺皆现红色烦躁不宁神气昏愦发狂谵语失血者吐血衂血也紫黑焦枯者痘色紫黑焦枯也不润通者九窍不润通也此皆属阳热之证也

凡痘属阴寒者身肢不热口鼻皆冷面唇尿溺爪甲色现青白也厥冷难回者谓四肢厥冷不能即温也利不臭者谓下利无臭秽也水泡湿盛也灰白无晕者谓痘色灰白根脚无红晕也此皆属阴寒之证也

痘有虚实治有补㵼要在审当而施也如虚者当补亦须酌量施治若温补过甚则反助毒热而痘溃烂也以致毒热上攻或咽喉肿痛或牙龈发疳或眼目赤肿生翳甚而攻于荣衞发为痈疽也如实者当㵼亦须中病即止若清㵼过甚则损伤正气而痘白陷或呕吐不渴或厥逆下利此皆发明温补清㵼之过当也

痘由禀赋毒气轻者固顺然必儿之气血不虚则始为顺也重者固逆亦必儿之气血虚则始为逆也毒微者顺也若儿之气血虚弱虽顺恐化险也毒甚者逆也若儿之气血不虚虽逆能变险也此以儿之胎毒重轻气血虚实定痘之顺逆险也天时顺逆险

毒微吉矣然必逢天时之和始为顺而吉也毒甚凶矣然必遇天时不和则始为逆而凶也毒微者顺也若值天时不和恐顺中化险也毒甚者逆也若值天时之和或逆中转险也此以胎毒之轻重天时之和不和定痘之顺逆险也

凡痘险逆之证固不善矣若逢天时之和儿又无病险者可以变顺逆者可以化险故曰吉也若逢天时不和儿又有病则险者变逆逆者更逆故曰凶也由此观之可识种痘之善以得其天时之和儿素无病其中即有毒之重者而人事克尽亦能挽回天命而致亨也

发热和缓身不甚热毒轻也微微汗身微微有汗表和也饮食二便如常里和也神气清爽睡卧安然精神气血大和故为顺证不须治疗也

发热三日见㸃者常候也若见㸃热不退者毒盛也更兼烦躁口渴频频咬牙面色红赤惊悸多啼身体战栗乳食甚少不能安眠等证此是毒盛伏郁难出其为险证明矣急宜随证施治庶或从险化顺也

发热神昏闷乱妄言毒伏于心也喘满喘急毒伏于肺也腹疼毒伏于脾也腰疼毒伏于肾也不食不眠毒伏于胃也惊搐不止毒伏于肝也不时乾呕失血吐血尿血是毒攻气血内乱也此皆为不治之逆证势多凶也

痘出发热者谓痘本火毒故未出先发热也自内谓其热自内达外也必因其诱使之然者谓必因其四时不正风寒邪气使之发热也惊谓外触异物跌扑惊吓使之发热也食谓内伤食滞使之发热也热谓内热积久因而热发于外也内外既有所因之邪又当以表里虚实随证叅详治也表热者谓发热在表则恶寒而无汗也里热者谓发热在里则有汗小便短澁大便燥难也气弱热微者谓形气不足𤼵热微轻也形实热盛者谓形气有馀发热太甚也医者果能临时详察因证施治则汗下清补之法自得其宜矣

痘出发热当以升麻葛根汤为主以其能发表邪透痘疹两得之良方也然必随证加佐使之品斯为尽善如身热无汗者此表实也本方中加麻黄薄荷如大小便秘腹作痛者此里实也本方中加大黄如形气怯弱者禀赋不足也本方中加人参黄耆热盛者内热炽盛也本方中加犀角黄连荆芥牛蒡子防风如小便短澁者热结膀胱也本方中加木通滑石车前子如发惊搐者肝心有热也本方中加荆芥防风鈎藤鈎川黄连羚羊角如烦渴者内热盛也本方中加石膏麦冬花粉如咳𠻳喘急者肺郁风邪也本方中加前胡桔梗杏仁苏叶桑皮如伤食腹皮热者胃中停滞也本方中加山查麦芽枳殻如下利者肠胃热滞也本方中加黄连黄芩如作呕者胸膈有痰饮也本方中加半夏生姜如咽痛者火在上焦也本方中加牛蒡子苦桔梗如徧身酸疼者外染风寒也本方中加羌活独活如头痛者上冒风寒也本方中加荆芥穗川芎白芷羌活此治发热之大略又贵临时详察融会贯通也

发热之初形实者形气壮实也无表者无风寒表邪也若证见毒火太盛法当攻之所以用归宗汤者因其以大黄为主也而佐使生地赤芍山查青皮木通荆芥穗牛蒡子也痘未见㸃如壮热不已毒火炽盛也爪甲色紫血热凝滞也四肢厥冷同阳证见者热深厥深也恶热内热盛也头汗出胃热上蒸也通身蒸蒸汗出毒火内廹津液也大小便闭肠胃热结也谵语胃热也烦躁狂乱毒火扰心神也大渴引饮毒火灼津液也唇口焦烈舌生芒刺毒火胃热并盛也失血者口中失血小便尿血也皆缘火毒廹血妄行也其腰痛不寻常者毒攻肾位也已上诸证非险则逆若见之急用此方峻攻火毒庶可挽回少有逡巡瞻顾则无及矣归宗汤

痘欲出而发惊搐者皆由其毒不得快然宣发而郁于经也其现证则面赤心烦口渴手足抽搐俱以清解散主之或因风寒束于表者其现证则无汗头疼身体疼痛咳𠻳喷涕本方中加羌活苏叶白芷以表发之若兼形气虚弱者其现证则面色浅淡身体微热四肢微温倦怠嗜卧本方中加人参黄耆以托之

痘欲出发热有现证呕吐烦渴大便酸臭此兼伤食也以寛中透毒饮主之若更大便秘小便赤澁腹热闷痛者此兼滞热也本方中加大黄木通通利之

发热三朝之后始见㸃者此痘如期而出也热减身和者毒已宣发透彻也不渴不烦者无里热壅滞也颗粒稀疎者不稠密连络也渐次出者先自头面渐至周身而出也色润红者痘色红活滋润也顶尖圆者痘形顶尖而体圆也此皆见㸃顺证见㸃险证

痘已见形身仍发热者此毒气未尽透也稠密者痘出稠密不少也连络者颗粒粘连不分也不润红者痘色虽红而黯滞也稀疎淡隐者痘虽稀疎而色浅淡隐于皮肤不透出也精神少者精神倦怠也此皆见㸃险证痘顺兼杂病者谓痘出虽属顺证而或兼杂病亦属险名也

发热一朝或半朝即见㸃者此毒火太迅不循次第也一齐涌出者此毒火太盛不受领载也㸃不分明者颗粒不分也密如蚕种者密如蚕之种也平塌者平塌不起也隐者痘已出复隐也紫黑者痘色或紫或黑也乾枯者痘乾枯不润也此皆见㸃逆证

发热三朝渐渐见㸃者谓见㸃不疾不徐也热减者谓痘出齐而热减退也形疎者谓痘稀疎颗粒分明也色润红者谓色红而润泽也皆见㸃顺痘也应出不出者谓发热三日之后而不见㸃此毒伏于内也出犹热者谓痘已出齐而犹身热不退此毒热盛也已出复隐者谓痘已见㸃复隐藏不见此毒陷内攻也涌出者谓发热不待三日其痘一齐涌出此毒火迅烈也此皆逆而主凶之痘也赤紫黑白者谓痘色红为正或深红赤色深赤紫色紫甚黑色不红白色皆非正色也分亮黯者谓非正色之痘又当分亮黯而取治焉亮者多虚黯者多实赤紫黑色明亮者尚有活动可治之机若滞黯则为毒热凝滞而不行也色白亮者乃气血因虚不荣也白而黯者谓气血为毒所制也平板稠连者谓痘形平塌不起板鞕不绽或稠密成攅连络不分皆非正形也辨紧松者谓非正形之痘当辨紧松而取治焉紧松者根脚之紧松也紧者毒滞松者毒松平板稠连根形松绽尚有活动可治之机若根形紧束则为毒盛瘀滞难治之痘也当审风寒毒火制者谓已上痘之形色各有所因当审其为风寒外郁火毒内锢也气血虚失领载能者谓或因气虚不能领毒血虚不能载毒使毒不能发于肌表而失领载之能也

痘发热三朝期应见㸃而不见㸃则为应出不出若有表邪风寒外郁不出宜用苏解散发之表开自然出也若无表证而有里热者此为毒火内伏不出宜用归宗汤攻之里开自然出也若形气不足应出不出无表里证者是正气虚而不能发出也若毒轻热微宜用保元汤合升麻葛根汤并而用之补正除邪可也若有表里证或毒重热甚则不宜补恐助火毒宜苏解散或归宗汤攻邪救正为良法也

痘已见形身热当减若仍热不退此属毒火盛也须分表里施治若见在内毒火盛之证宜用凉血攻毒饮攻之其方即红花紫草丹皮蝉蜕葛根合上归宗汤药减去山查也若见在外毒火盛之证宜用清热解毒汤解之其方即归宗汤减去大黄赤芍更加前胡黄连丹皮蝉蜕紫花地丁滑石红花是也

痘已见㸃复隐藏不见者谓之毒气内陷也外邪闭塞者有外感风寒邪证闭塞其毒故以苏解散解之也内毒者火毒内攻故以必胜汤攻之也其方即桃仁红花葛根紫花地丁蝉蜕地龙合上归宗汤也若形气不足中气不能载毒而复陷入者宜以保元汤主之也若不见热证者虚而兼寒宜用千金内托散补而温之其方即保元汤加官桂当归川芎白芍白芷山查厚朴木香防风也苏解散
痘至见㸃之后房中最要洁净一被邪秽所触则毒即陷于内矣灰滞者谓痘色灰白暗滞也黑者谓痘色紫黑也焦者谓痘形枯焦也塌者谓痘形平塌也轻虚者谓毒轻形气虚也以南金散主之重实者谓毒重形气实也以必胜汤主之

热未三朝者发热或半日或一日也涌出者痘涌出不循序也此由毒火迅烈莫能约束以归宗汤加紫草石膏犀角黄连归尾治之

凡痘见㸃贵察其色如赤紫明亮者此毒盛血热也以清热解毒汤主之如黑暗乾枯者此毒锢血凝也以凉血攻毒饮主之如灰白明亮者此血气虚而不荣也以千金内托散主之如灰白暗滞者此毒气郁滞而不行也以归宗汤主之

凡痘见㸃贵观其形若顶平不起根脚松散此气虚不能载毒而痘难宣发也以紫草饮主之若根脚紧束此毒盛气滞而内伏也以归宗汤主之紫草饮子

痘出之形贵审疎密若稠密攅簇粘连不分总属枭毒为害惟以归宗汤攻毒为主其痘根脚松动者犹属可治若紧束板鞕者难治

三朝出齐者谓见㸃三朝俱出齐也渐次长者谓痘形渐次长也尖圆碍指者谓痘形尖圆摸之碍指也脚红活者谓痘根脚红活也顶渐放白者痘顶渐渐放白光莹也肥者谓痘形肥实也润者谓痘色润泽也满者谓痘体充满也顺证饮食二便和者谓饮食二便如常调和也

起胀顶陷者谓痘顶凹陷也灰者谓痘色灰白也紫者痘色赤紫也稠密者痘色稠密成攅也娇红者谓痘色红而娇嫩也不绽苍者谓痘形不舒绽色不苍老也此皆起胀险证也又有形色虽顺而夹杂病者虽顺恐变为险也若痘之形色虽险而神气清爽饮食强美虽险将化为顺也此顺中险险中顺不可不详辨之

起胀肉肿痘不肿者谓或头面或周身浮肿如瓠𤓰之状而痘反不肿胀此气血不能拘摄毒气致毒散漫也根血散乱者谓根脚血色散乱此毒廹血不归附于痘也顶平塌者谓痘顶不起发也此毒火锢于气分不能充发也紫黯者痘色紫黯不明此毒炽血凝也乾枯者枯不润泽此血为毒火燔灼也灰白滞者谓痘色灰白黯滞此毒火太甚气血鬰滞也此皆起胀逆证势多难救

痘出齐之后当渐渐依次起胀其形顶尖肥圆其色红活滋润根脚松绽体厚皮坚皆起胀顺痘也平者谓平扁不胀凹者谓顶陷不起嫩者谓皮薄娇嫩白者谓色白不红此皆为气血虚弱赤者深红而艳紫者深赤而黯板者板硬不绽塌者平塌不起此皆毒热伤残更有风寒外束滞热内郁使毒不得透出而起发也医者当察痘之形色分其所属合其病证虚实寒热叅详施治庶无差谬矣保元化毒汤

痘不如期起胀若平扁顶凹其色灰白皮薄嫩亮更现倦怠气乏不渴不烦等虚证者此气血虚弱不能起发其毒也宜用保元化毒汤主之

痘当起胀之时若色艶红紫黯而不起胀板硬平塌而不绽松更见阳热烦躁便闭闷乱等证者此毒火锢滞气血不能领载其毒也急用必胜汤或归宗汤庶或逆中求生也

痘当起胀之时偶为风寒外袭闭塞痘毒不能起胀者其色则浅淡黯滞不润其证则现𤼵热恶寒无汗宜用苏解散透发其毒自然松而起矣苏解散
起胀之时过于饮食滞热内郁痘不起胀其现证懒食恶食肚皮发热大便臭粘宜用寛中快㿀汤主之其方即寛中透毒饮加入陈皮木香减去葛根牛蒡子荆芥穗桔梗前胡蝉蜕

灌浆顺证者因气盈血附其毒易化至七朝不期行而自行也先起先灌次第明者谓痘先起胀者当先灌浆自头面以及周身也由红转白渐肥泽者谓痘先见红㸃由红转白血变成浆渐渐肥满而光泽也至九日浆老则苍如黄蜡色而显结痂之形矣

痘当灌浆之时浆清不浓及不按期而浆行迟者皆气血虚也浆行收早者是毒热盛也软薄者谓痘皮不能坚实恐其易于损破则气泄而浆难成也根艶者谓痘根赤艶热在血分毒未尽化也水泡者水泡夹杂于痘中盖因脾虚多湿也此皆险证若不夹杂他证虽险亦可医也

痘至行浆之时其色紫黑或灰白而浆不行者非枭毒内藴锢滞气血即虚弱不能领载其毒也㿀烂者谓浆未成而腐烂也痒塌者谓行浆时作痒塌也痘殻空者谓殻空而无浆也稠密无浆者谓稠密不分颗粒而复乾枯无浆也目不闭者谓痘出太稠密而眼目不封也目已闭复开凶者谓起胀时其目已闭行浆时目忽复开也此皆灌浆逆证必主凶也

起胀既顺而按日毒化浆行乃气领血载之功也故发时脓窠充满根晕红活皆灌浆顺痘也板黄者谓板硬乾黄乃毒盛凝结气血也灰滞者谓灰白黯滞乃毒盛郁滞气血也紫黯者痘色紫黯乃毒盛血不化脓也地界色紫痘形焦黑乃毒火灼乾血液也根脚之晕红色浅淡乃血不足而亏少也顶陷不起灰白无浆乃气不足不充盈也若痘皮薄浆清根无红晕乃气血虚缩其用峻补无疑也

痘不如期灌浆若板硬乾黄或灰滞紫黯乾枯此皆毒火伤其气血而浆不行也俱以清毒活血汤为主其方即紫草茸当归木通生地白芍连翘牛蒡子南山查桔梗黄连黄岑人参黄耆是也本方中有人参黄耆形气怯弱者宜之若形气壮实者当减去人参黄耆便秘加大黄临时当酌而行之可也

痘当灌浆之时地界红紫痘形焦黑而浆不行此毒火炽盛气血锢滞也急用归宗汤主之本方中加归尾红花紫草犀角黄连穿山甲地丁

痘灌浆时若色淡红或顶凹陷又无脓浆者此气血虚弱失其领载之功宜千金内托散补之气充毒化而浆自生矣

痘形皮薄浆清根色无红晕者此气虚血缩惟恐变在须臾也以参归鹿茸汤峻补气血浆生毒化庶得生矣

十朝浆足者谓应收靥结痂之期然必先如蜡黄后如栗殻之色痂似旋螺髙起则为上吉之痘不疾不徐者谓先苍老者先收靥结痂次苍老者次收靥结痂从上而下循次而结且更痂润有光身和无病为顺证无疑矣

收靥险证谓浆虽足而色不苍也停浆不靥谓过期浆不靥结也烂者谓痘颗溃烂也伤者谓痒抓伤损也痂色紫黑者谓痘痂色紫黑也不即脱者谓痘虽结痂不即脱落也已上诸证皆收靥险证若二便调和饮食强美则险化为顺不须惊慌也收靥逆证

不靥外剥者谓痘不待收靥而皮若剥去此名倒靥则为逆证麸薄黯黑者谓痘痂形色若麸之薄若煤之黑淡白者谓痂色淡白无光故皆为凶也粘连不脱者谓脓汁粘连久不脱落也虽脱乾枯者谓痘痂虽脱而乾枯不润也此二者亦为死形也

浆至充足其色苍老痘顶微焦循次收靥皆收靥顺证不须疗治也太迟者谓当靥不靥也太速者谓不当靥而靥也皆非吉痘然当辨其所属或不足或毒盛或属湿饮或属火盛须按证治之如浆清皮嫩此属不足难敛也焮赤溃臭此属毒盛难敛也浆水浸渍此属湿盛难敛也靥速窠燥此属火盛敛早也治者须详辨之

痘至收敛之时当靥不靥皮嫩浆薄现证身凉手足冷二便不实者此原气不足虚证也宜用回浆饮补之助其收结

痘当收敛之时有因毒盛而难敛者更现证焮肿而赤溃烂而臭通身大热烦渴不宁此毒气太盛之故也须用大连翘饮以解之

痘当收敛之时有因湿盛而不得敛者其现证轻则有孔漏浆重则徧体溃烂肚腹胀小便短皆湿饮为患也须用除湿汤以利之湿除而痘自靥矣除湿汤

痘不当收敛之时忽一时收敛者更现证周身窠粒乾燥口渴发热烦急不宁此毒火壅盛之故也宜用清毒散主之

结痂顺证谓痘结痂依次序而脱落也瘢痕润满者谓瘢痕润而不燥满而不陷也红活者谓瘢痕不赤而色红活也若周身之痂落尽而额膝迟落者不足虑也盖头额为孤阳脚膝为孤阴必待阴阳相济而痂自落矣

结痂险证谓痘结痂不尽脱也瘢痕乾燥者谓瘢痕不润泽也已上二证固属险证若饮食强美二便调和虽险不足虑也馀毒者谓痘后馀毒未尽解也其色紫黯者乃馀毒之热留于血分也疡疴者谓其毒留久必发痘毒火疮也

结痂逆证谓痘结痂日久不脱也痂已脱落其瘢色纯白不红此血脱虚甚也痘盘光紫者谓痘痕浮光色紫此毒焰外炽也枯黯者谓痘痕乾枯黑黯此毒锢血死也气乏形羸者谓痘落痂之后其儿元气虚乏形羸难支将何恃以生也

痂厚光润如栗色者谓结痂厚而不薄不乾不湿不黑不白如栗殻色痂落瘢红泽满平者谓痂落瘢痕色红润泽平满不凸不凹皆结痂落痂顺痘也痂乾燥不落者乃血分热也围痂浸淫乃湿邪也半掀半连乃肌表热也瘢紫黑焦乃毒未清也若赤而凸起乃风热盛也白而凹陷乃气血虚也治者须详辨之

痘至结痂之后当落不落者现证乾燥不润根色红艶渴欲饮冷烦急不宁此毒热郁于血分故也宜用凉血解毒汤主之热清而痂自落矣

痘当已结未落之时根脚浸漏水浆甚则周身溃烂小水短涩大便溏泄此湿胜浸淫之故也宜用五苓散分利之湿除而痂自落矣

痘当落痂之后宜落不落其痂一半掀起一半咬紧现证身热乾燥肌肤红赤此热在肌表之证宜荆防解毒汤主之

痘当落痂之后其瘢或紫或焦或黑现证通身壮热烦渴不宁皆因灌溉时浆未充足毒气未尽化故也均宜黄连解毒汤加生地连翘丹皮金银花甘草主之

痘当落痂之后瘢凸不平色赤而艶或发热或作痒皆血有馀热复外感于风故也宜解毒防风汤主之

痘当落痂之后其瘢凹而不起色白不红现证精神倦软饮食懒少此气血两虚之证也宜十全大补汤主之


按
