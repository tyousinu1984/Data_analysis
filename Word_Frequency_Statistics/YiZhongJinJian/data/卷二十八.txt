注
经曰虚邪偏客于身半其入深者内居荣衞荣衞衰则真气去邪气独留发为偏枯其邪气浅者衇偏痛此谓虚邪贼风之中人也荣衞虚则其入深久留发为偏枯半身不遂也荣衞实则其入浅即作经衇偏痛风痹病也八风五痹之病荣衞实者则以续命汤换骨丹发其荣衞之邪风痱偏枯之病是荣衞虚则当以此汤补其荣衞之虚也故君黄耆以补衞臣桂芍以补荣佐姜枣补而兼通以和荣衞也此方乃小建中汤之变制加黄耆减甘草饴糖者是其意在补外而不在补中也若左半身不遂则加当归以补血右半身不遂则倍黄耆以补气手软倍桂枝足软加牛膝筋软加木瓜骨软加虎骨元气虚加人参阳气虚加附子在临证者消息之久久服之无不应也如外风邪盛则又当从事乎羌活愈风汤补而散之可也

中风有内生外中二因内生则因胃浊生痰志极动火外中则因形气不固感召风邪所以内生者病必痰迷不语火发神昏外中者病必筋骨不用口眼歪斜单发者易治同发者难愈然此病之来必有先兆如大指次指麻木不仁或手足无力或肌肉微掣此荣衞受邪外中之先兆也如上盛下虚头眩脚软神短忽忽言语失常此痰火将发内生之先兆也医方中预防外中内生之剂甚多皆不若羌活愈风清热化痰二方均以补正为主除邪次之故羌活愈风以十全大补汤为君剂清热化痰以六君子汤为君剂也羌活愈风汤用人参苓草以补气归地芍药以补血黄耆桂枝以扶衞麻黄芎藭以调荣湿盛则筋骨痿软故佐苍半防己以除之风盛则筋骨拘劲故佐枸杜地黄以滋之病久气必滞故佐枳殻厚朴以行之风多从燥化故佐知膏黄芩以清之更佐诸羌独辈发散之品以驱六经之风是风非汗不除也久病风邪之人若一旬无汗须加麻黄微汗以和其表若数日大便不利更加大黄微利以和其里春倍柴胡半夏夏倍知膏黄芩季夏倍防己术苓秋倍厚朴加桂藿冬倍归桂加附子此皆通塞从时活变法也一气一候亦然假如今日风气大来是风淫也则倍防风热气大来是火淫也则倍黄芩湿气大来是湿淫也则倍苍术清气大来是燥淫也则倍桂枝皮寒气大来是寒淫也则加炮附子此又随气候加药法也清热化痰汤用参苓术草以补气木香枳实以利气橘半南星以化痰黄芩黄连以泻热菖蒲通心麦竹清心姜汁竹<div style="display: inline-block; max-width: 24px; max-height: 24px; min-width: 24px; min-height: 24px; vertical-align:middle;"><a href="dictionary.pl?if=gb&amp;char=ctext:1464"><img src="https://ctext.org/getrarecharimg.pl?group=1464" style="display: block; margin-left: auto; margin-right: auto; max-width: 24px; max-height: 24px;" alt="ctext:1464" /></a></div>通神明去胃浊则内生诸病自渐愈矣气实减人参白术者恐助热也气虚减木香枳实者恐伤气也痰热甚盛大便秘实者此方攻病力缓又当与礞石滚痰丸相兼服之大便利止再服恐过则伤正也若利后数日仍秘实者仍服之是又恐痰热盛而助邪也其变通加减施治总在临证者消息之难以尽述防风通圣散

陶华制此以代葛根汤不知葛根汤祗是太阳阳明药而此方君柴胡则是又治少阳也用之于太阳阳明合病不合也若用之以治三阳合病表里邪轻者无不效也仲景于三阳合病用白虎汤主之者因热甚也曰汗之则谵语遗尿下之则额汗厥逆正示人惟宜以和解立法不可轻于汗下也此方得之葛根白芷解阳明正病之邪羌活解太阳不尽之邪柴胡解少阳初入之邪佐膏芩治诸经热而专意在清阳明佐芍药敛诸散药而不令过汗桔梗载诸药上行三阳甘草和诸药通调表里施于病在三阳以意增减未有不愈者也若渴引饮者倍石膏加括蒌根以清热而生津也若恶寒甚无汗减石膏黄芩加麻黄春夏重加之以发太阳之寒若有汗者加桂枝以解太阳之风无不可也

风寒感冒太阳则传经以太阳主表故用麻桂二方发荣衞之汗也若感太隂则不传经以太隂主肺故用此汤外散皮毛内宣肺气也盖邪之所凑其气必虚故君人参以补之皮毛者肺之合也肺受风寒皮毛先病故有头痛无汗发热憎寒之表以苏叶葛根前胡为臣以散之肺一受邪胸中化浊故用枳桔二陈以清之则咳𠻳涕唾稠黏胸膈满闷之证除矣加木香以宣诸里气加姜枣以调诸表气斯则表里之气和和则解也以本方去人参加川芎以前胡易柴胡名芎苏饮治气实有火者头痛甚亦加之喘𠻳者加杏仁以降气桑皮以㵼肺合四物名茯苓补心汤治气血两虚及新产之后虚损吐血感冒伤风咳𠻳最相宜也

天行时气即四时不正之气感而为病者初不名疫也因病气互相传染老幼相似沿门阖境而共病之故曰天行时气也然此疫气从鼻而入一受其邪藏府皆病若不急逐病出则多速死急逐之法非汗即下故古人治疫之方以下为主以汗次之是为病寻出路也此二方一以治冬疫一以治春疫冬疫多寒春疫多热多寒者宜水解散方中用麻桂芍草发荣衞之汗大黄黄芩㵼疫毒之邪多热者宜救苦丹方中用皂角开窍而发表大黄㵼火而攻里使毒亦从汗下而出也二方审而用之治疫之大法可类推矣


按
