注
此证生脐上七寸初起如粟渐增漫肿疼痛形如鵞卵甚则坚硬痛牵胸肋由过食膏粱厚味忧思气结肠胃不通火郁成毒自内而外发也初起肿痛皮色未红时若心烦呕哕衇沉实者当疎火毒以絶其源宜内疎黄连汤服之焮肿痛甚邪气实也宜服托里散外用艾壮隔蒜片灸之衇见沉迟其脓未成用补中益气汤托之衇见洪数其脓已成用托里透脓汤脓熟胀痛不溃系气血虚也急用十全大补汤温补之外兼用卧针开卧针者斜入斜出防伤内膜也或误行汗下或误敷寒凉以致肿而不溃溃而不敛者急用十全大补汤加乾姜附子以救之已溃朝寒暮热者气血虚也食少作泻脾胃虚也胸痞痰涌脾肺虚也俱服六君子汤服后诸证悉退换十全大补汤调理即愈外治之法按痈疽肿疡溃疡门无论已溃未溃忽咬牙寒战系气虚不能胜毒毒陷攻里之兆或溃后脓水忽多忽少疮口如蟹吐沫者系内膜已透俱为逆证

此证一名胃疽发于心胸之下脐上四寸任衇经中脘穴隐痛日久向外生疽坚硬漫肿皮色无红无热由过食炙煿以致胃腑火毒而成人迎衇盛是毒气攻里作呕不食咳𠻳脓痰者逆初宜服仙方活命饮色紫坚硬宜服山甲内消散脓势将成内外治法俱按痈疽肿疡溃疡门若起长脓迟或疮不焮痛者急用艾壮隔独头蒜片置患上灸之囘阳

此证由七情郁火凝结而成生脐上三寸属任衇经建里穴初如粟米痒痛相兼其肿迅速寒热往来甚则呕哕牵引脐痛初肿微红顶尖根束渐透赤色时痛时止十四日溃脓者顺若顶陷紫黑根脚漫肿面赤大渇衇见浮数而散大者逆内治与幽痈叅考外治法按痈疽肿疡溃疡门

此证生于任衇脐上二寸下脘穴一名中发疽又名壅肾疮由心火炽盛流入肾经而成色赤髙肿应在二十一日溃破脓稠受补者顺初宜疮科流气饮或仙方活命饮消之脓将成时内外治法俱按痈疽肿疡溃疡门其证若平塌紫黑脓水清稀七恶证见者逆

此证由心经火毒流入大肠小肠所致生于脐中属任衇经神关穴此穴禁针肿大如𤓰髙突若铃无红无热最宜隔蒜灸之初宜服仙方活命饮加升麻消之便结实者内疎黄连汤通利之将欲成脓内外治法俱按痈疽肿疡溃疡门溃后得稠脓者顺时出汚水臭秽者逆亦有脐中不痛不肿甚痒时津黄水此属肠胃湿热积久宜服黄连平胃散外用三妙散乾撒渗湿即愈当忌酒麫生冷果菜不致再发若水出不止者亦属逆

此证由七情火郁而生每发于气海丹田关元三穴气海在脐下一寸五分丹田在脐下二寸关元在脐下三寸皆属任衇经此三穴或一穴发肿即为少腹疽髙肿红活疼痛牵背易溃稠脓者易治若漫肿坚硬绵溃腐烂脓稀如水者难治凡遇此证初起急用艾灸肿顶七壮至三七壮以痛痒通彻为度宜服仙方活命饮气实之人大渇便秘者宜服内疎黄连汤通利之老弱之人宜服内补十宣散令其速溃若溃迟恐透内膜外治法同痈疽肿疡溃疡门

此证生于腹皮里膜外无论左右隐疼日久后发痈肿于皮外右关衇见沉数而腹痛甚者是其候也由膏粱火郁而成初起壮实者用䨇解贵金丸下之虚弱者减半用之不应再服半剂凡下之后腹痛不止脓将成也急用托里透脓汤溃后与痈疽溃疡门治法相同不可过用尅伐之剂若希图消散过伤胃气则肿不能溃溃不能敛立见危亡矣

此证由太隂脾经气滞寒积而成生于少腹之旁坚硬如石不红不热痛引腰腿数月不溃若兼食少削瘦者终属败证不可弃而不治初宜服山甲内消散不应不可强消徒损胃气以十全大补汤加乌药附子胡卢巴温补之外用木香饼熨之兼用独头蒜捣烂铺于患上艾壮灸之以知热为止次日再灸以或消或溃为效若溃后即按痈疽溃疡门治法

此证一名夹肢痈发于腋际即俗名胳肢窝也属肝脾血热兼忿怒而成初起暴肿焮硬色赤疼痛身发寒热难消必欲作脓初宜服柴胡清肝汤外敷冲和膏疼痛日增宜服透脓散加金银花甘草节桔梗脓胀痛者针之已溃内外治法俱按痈疽溃疡门此证首尾忌用寒凉中年易愈老弱之人难痊

此证一名米疽又名疚疽发于胳肢窝正中初起之时其形如核由肝脾二经忧思恚怒气结血滞而成漫肿坚硬皮色如常日久将溃色红微热疼痛也初宜艾壮隔蒜片灸法内服柴胡清肝汤加乌药消之虚弱之人宜服香贝养荣汤外用乌龙膏敷之早治或有全消者迟则脓成宜服托里透脓汤脓胀痛者针之脓出痛减随患者虚实补之其馀内外治法俱按痈疽溃疡门此证初终内外治法禁用寒凉中年易愈衰老难痊

此证生于腋下由肝脾二经火毒而成坚硬势若钉头痒而且痛寒热往来四肢拘急其色紫黑烦躁作呕痛引半身宜服麦灵丹其次内外急按疔门治之即愈

此证一名夹荧疽生于肋条骨间由肝经火毒郁怒结聚而成初如梅李渐大如盌色紫焮痛连及肩肘患在左痛牵右肋患在右痛牵左肋二十一日之内脓溃稠黏者顺届期不溃既溃出清水者逆初肿急宜磁针砭出紫血庶免毒气攻里砭后赤肿痛甚烦躁衇实作呕为有馀之证宜服䨇觧贵金丸下之肿硬不溃宜服透脓散衇弱作呕此胃虚也宜服香砂六君子汤补之亦有痛伤胃气而作呕者即同胃虚治之若感受寒邪及偶触秽气而作呕者虽肿时尤宜壮胃助气为主盖肿时作呕因毒气内侵者十有一二停饮内伤者十有八九惟医人临证详辨之脓熟用卧针开之馀按痈疽溃疡门治法

此证因忧恚太过以致肝胆两伤而成生于肋下初起坚硬肿而不红日久方溃得稠白脓者顺如豆浆水者险疮口有声似乎儿啼此属内膜透也即于阳陵泉穴灸二七壮其声即止穴在膝膑骨外臁下一寸陷中蹲坐取之即得内外治法皆同肋疽凡肋胷胁腰腹空輭之处发痈疽者当在将溃未溃之际多服䕶膜散可免透膜之患

此证由肝脾二经热极生风所致生于肋骨延及腰胯色赤如霞逰走如云痛如火燎急向赤肿周围砭出紫黑血以瘦牛肉片贴之羊肉片亦可其毒即可减半初服䨇解贵金丸汗之次服化斑解毒汤投方应病者顺若呕哕昏愦胸腹䐜胀徧身青紫者则为毒气内攻属逆

此证生于輭肋有硬骨者为肋肋下輭肉处为季脇痈疽二证皆由肝胆怒火凝结而成多生于体虚之人初如梅李渐长如盌如盆色红焮痛髙肿二七溃破脓稠为痈若坚硬平塌漫肿木痛不红不热月馀溃破稀脓为疽若失治届期不溃攻击成脓肿如鼓胀破出败浆腥臭脓者逆痈疽二证初肿时俱宜急服柴胡清肝汤解郁泻火如已成者服托里透脓汤脓熟胀痛俱用卧针开之已溃以排馀脓补气血为要馀按痈疽溃疡门治法投补不应者难治

此证系肺藏蓄热复伤风邪郁久成痈以致胸内中府穴隐隐疼痛振寒衇数状类伤寒咽燥不渴咳而喘满唾稠黏黄痰兼臭秽脓血也治之者于未溃时乗脓未成风郁于表者法宜疎散用射干麻黄汤以汗之如气壅喘满身不得卧者急服葶苈大枣汤以泻之如咳有微热烦满胸中甲错脓欲成者宜千金苇茎汤以吐之若吐脓腥臭形如米粥者宜桔梗汤以排馀脓若吐脓腥臭咳而胸满者宜外台桔梗白散以开瘀塞若咯吐脓血兼午后身热烦躁宜金鲤汤主之兼饮童便若溃后胸隔脇肋隐痛不止口燥咽乾烦闷多渇自汗盗汗眠卧不得咳吐稠痰腥臭此系痈脓不尽而兼里虚宜宁肺桔梗汤主之若痈脓已溃喘满腥臭浊痰俱退惟咳𠻳咽乾咯吐痰血脇肋微痛不能久卧者此属肺痈溃处未敛宜紫苑茸汤清补之渇甚去半夏加石膏服之若痈脓溃后咳𠻳无休脓痰不尽形气虚羸者宜清金宁肺丸主之凡治此证惟以身温衇细脓血交粘痰色鲜明饮食甘美脓血渐止便润者为吉若手掌皮粗溃后六衇洪数气急颧红汚脓白血懒食及大便结燥者为凶中府穴又名肺募在乳上第三根肋骨间射干麻黄汤

此二证俱由湿热气滞凝结而成或努力瘀血或産后败瘀蓄积流注于大肠小肠之中初起发热恶风自汗身皮甲错闗元天枢二穴隐痛微肿按之腹内急痛大肠痈多大便坠肿小肠痈多小水澁滞衇俱迟𦂳此时痈脓未成宜大黄汤下之瘀血利尽若小水闭澁仍宜大黄汤加琥珀末木通利之自效若痈成日久不溃身皮甲错内无积聚腹急腹痛身无热而脉数者系肠内隂冷不能为脓宜薏苡附子散主之若衇见洪数肚脐髙突腹痛胀满不食动转侧身则有水声便淋刺痛者痈脓已成宜薏苡汤主之腹濡而痛少腹急胀时时下脓者毒未解也宜丹皮汤治之如脓从脐出腹胀不除饮食减少面白神劳此属气血俱虚宜八珍汤加牡丹皮肉桂黄耆五味子敛而补之患者转身动作宜徐缓而勿惊愼之如躭延日久因循失治以致毒攻内藏腹痛牵隂肠胃受伤或致隂器紫黑腐烂色败无脓每流汚水衾帏多臭烦躁不止身热嗌乾俱属逆证闗元穴又名小肠募在脐下三寸天枢穴又名大肠募在脐旁开二寸大黄汤

此证初起中脘穴必隐痛微肿寒热如疟身皮甲错并无咳𠻳咯吐脓血由饮食之毒七情之火热聚胃口成痈衇来沉数者初服清胃射干汤下之若衇涩滞者瘀血也宜服丹皮汤下之衇洪数者脓成也赤豆薏苡仁汤排之体倦气喘作渇小水频数者肺气虚也补中益气汤加麦冬五味子补之其候证生死治法与大小肠痈同中脘穴又名胃募在脐上四寸

此证始发章门穴必隐疼微肿由过食生冷兼湿热或瘀血郁滞脾经而成令人腹胀咽嗌乾燥小水短澁初宜大黄汤赤豆薏苡仁汤二方合而用之以攻滞郁二便通利腹胀全消宜六君子汤扶脾调理顺逆看法与胃痈同章门穴又名脾募在脐旁开六寸髙上二寸

此证始发期门穴必隐痛微肿令人两胠胀满脇痛侧卧则惊便溺艰难由愤郁气逆而成初服复元通气散次服柴胡清肝汤痛胀已止宜服六味地黄丸脾虚食少则佐以八珍汤滋肾补脾治之取效禁用温补针灸期门穴又名肝募在乳旁一寸半再直上一寸半

此证始发巨阙穴必隐痛微肿令人寒热身痛头面色赤口渇随饮随乾由心火炽盛更兼酷饮嗜热而成宜服凉血饮酒毒为病者宜服升麻葛根汤治之此证甚属罕有但治法不可不备巨阙穴又名心募在脐上六寸五分

此证始发京门穴必隐痛微肿令人寒热往来面白不渇少腹及肋下䐜胀塞满由肾虚不足之人房劳太过身形受寒邪气自外乘之初服五积散加细辛寒尽痛止宜用桂附地黄丸调理京门穴又名肾募在身侧腰中监骨下肋间

此证始发石门穴必隐疼微肿令人寒热往来二便秘涩由湿热遇寒凝结而成治法与大小肠痈同凡内痈俱系膜内成患外皮不腐石门穴又名三焦募在脐下二寸


按
