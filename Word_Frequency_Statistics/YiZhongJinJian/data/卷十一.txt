注
坏病者谓不当汗而汗不当吐而吐不当下而下即当汗吐下而过甚或当汗吐下而失时皆为施治失宜所以成坏病也凡三隂三阳若汗若吐若下若温针火熏火熨火灸火劫等法致诸坏病者有汗后亡阳眩冒振惕魄汗不收有下后虚中结胸痞鞕下利不止有吐后烦乱腹满有温针失血惊狂甚至阳毒斑狂隂躁欲死神昬讝语循衣摸床之类是也其论散见诸篇今合为一集以便后学其中或有挂漏是在能三反者

太阳病三日邪在三阳时也若已经发汗若吐若下若温针其法备施病仍不解者此为坏病由施治失宜也此时即有表证桂枝亦不中与当观其衇证知所误犯者何逆而随证治之不可以成法拘也

本太阳病不解而见脇下鞕满乾呕不能食往来寒热等证衇沉弦是邪转入少阳也若未经吐下者当与小柴胡汤解其半表半里之邪可也其已经吐下发汗温针者则表里俱虚更加讝语柴胡证罢此为坏病即小柴胡汤亦不中与也当审其所犯何逆随证以法治之可也

太阳病中风不以桂枝汤汗之而以火劫发汗故致生诸逆也风属阳邪被火益热故血气流溢失其常度也以风火俱阳故曰两阳熏灼热蒸血瘀达于肌表故其身发黄也血为热廹故上逆欲衂阴虚液竭故小便难阴阳虚竭故身体枯燥阳热熏灼阴液上越故头汗出剂颈而还也热传太阴故腹满口燥热传少阴故口乾咽烂热壅于胸故肺燥微喘热结于胃故不大便愈久则热益深故哕逆讝语神明昬乱手足躁扰捻衣摸床之证见矣凡此诸坏证推求其源皆由邪火逆乱眞阴立亡多不可治然或小便利者则阴气尚在故犹为可治也可不愼之于始哉

太阳表病医过发汗已虚其表因复下之又虚其里虽有未尽之表邪陷里成痞但表里俱虚阴阳并竭已成坏证矣况无阳则阴不生阴独则阳不化而复加烧针火气内攻阴阳皆病故胸满而烦面色青黄肌肤瞤动也见证如此错杂故为难治若面色微黄不靑手足不厥而温则为阴阳之气未竭故曰易治也

伤寒衇浮自汗出中风证也小便数心烦里无热之虚烦也微恶寒者表阳虚不能御也脚挛急者表寒收引拘急也是当与桂枝增桂加附子汤以温经止汗今反与桂枝汤攻发其表此大误也服后便厥者阳因汗亡也咽乾者阴因汗竭也烦燥者阳失藏也吐逆者阴拒格也故作甘草乾姜汤与之以缓其阴而复其阳若厥愈足温则是阳已复宜更作芍药甘草汤与之以调其阴而和其阳则脚即伸也若胃不和而讝语知为邪已转属阳明当少少与调胃承气汤令其微溏胃和自可愈也若重发汗者谓不止误服桂枝汤而更误服麻黄汤也或复加烧针劫取其汗以致亡阳证具则又非甘草乾姜汤所能治故又当与四逆汤以急救其阳也

此设问答申明上条之义也桂枝证当用桂枝值时令温热或其人有热用阳旦汤即桂枝汤加黄芩也値时令寒冷或其人有寒用阴旦汤即桂枝汤加乾姜也证象阳旦谓心烦似乎有热也按法治之谓按法用阳旦汤也葢心烦小便数咽中乾似乎阳旦而不审脚挛急微恶寒之证是阴寒也即以阳旦汤攻其表误也所以增剧厥逆咽中乾两胫拘急讝语等坏证作也师言夜半手足当温两脚当伸如其言者何也答曰诊衇浮大则为风虚非寒虚也故此知用桂枝不足以治其寒而加附子温经即有阳明内结讝语烦乱等证浑不为意且更与甘草乾姜汤至夜半阳回足热胫尚微拘急即与芍药甘草汤以和其阴尔乃胫伸继以承气治其阳明内结故微溏而讝语止其病可愈矣是皆由于救之得法耳

伤寒吐下后复发其汗治失其宜矣故令阳气阴液两虚也阴液虚故虚烦阳气虚故衇微阳气微而不升故目眩冒阴液虚而不濡故经衇动愓也阳气阴液亏损久则百体失所滋养故力乏筋软而成痿矣

伤寒六七日邪传厥阴厥热胜复之时医不详审阴阳而大下之致变中寒下竭之坏证中寒故寸衇沉迟手足厥逆下竭故尺衇不至泄利不止也盖未下之前阳经尚伏表热大下之后则其热乘虚下陷内犯厥阴厥阴经循喉咙贯膈注肺故咽喉不利唾脓血也此为阴阳错杂表里混淆之证若温其下恐助上热欲淸其上愈益中寒仲景故以此汤主之正示人以阴阳错杂为难治当于表里上下求治法也盖下寒上热固为难温里寒无汗还宜解表故用麻黄升麻汤以解表和里淸上温下随证治之也

伤寒八九日邪不解表不尽不可下也若下之其邪乘虚内陷在上者轻则胸满重则结胸胸满者热入于胸气壅塞也在中者轻则烦惊重则昬狂烦惊讝语者热乘于心神不宁也在下者轻则小便不利重则少腹满痛小便不利者热客下焦水道阻也邪壅三焦则荣衞不行水无去路则外渗肌体故一身尽重不可转侧也以柴胡加龙骨牡蛎汤主之其大意在和解鎭固攻补兼施也
汗家谓平素好出汗之人也重发汗谓大发汗也心主血汗乃心之液重发其汗血液大伤心失所恃故神情恍惚心志不宁也液竭于下宗筋失飬故小便已阴茎疼也

衂家者该吐血而言也谓凡衂血吐血之人阴气暴亡若再发其汗汗出液竭诸衇失养则额角上陷中之衇为热所灼故𦂳且急也目直视目瞪不转睛也不能眴目睫不合也亦皆由热灼其衇引缩使然不得眠者阳气不能行于阴也凡此所见之病皆阳盛阴微之危证谁谓衂家可轻发其汗耶

凡失血之后血气未复为亡血虚家皆不可发汗也葢失血之初固属阳热然亡血之后热随血去热固消矣而气随血亡阳亦危矣若再发汗则阳气衰微力不能支故身寒噤栗振振耸动所必然也葢发阴虚之汗汗出则亡阴即发暴吐衂血之汗也故见不能眴不得眠亡阴等病也发阳虚之汗汗出则亡阳即发亡血虚家之汗也故见寒栗而振亡阳等病也

咽喉乾燥津液不足也更发其汗则津液益枯故戒人虽有可汗之证亦不可发汗也

淋家者湿热蓄于膀胱水道澁痛之病也若发其汗湿随汗去热必独流水府告匮迫其本经之血从小便而出矣

疮家初起毒热未成法当汗散已经溃后血气被伤虽有身痛应汗表证亦不可发汗恐汗出荣衞愈虚外风乘袭即不受外风筋失液养亦必致项强反张而成痉病也

太阳伤寒加温针必惊者谓病伤寒之人卒然加以温针其心畏而必惊也非温针之后必生惊病也烧针即温针也烧针取汗亦是汗法但针处宜当避寒若不谨慎外被寒袭火郁衇中血不流行必结肿核赤起矣且温针之火发为赤核又被寒侵故不但不解反召阴邪葢加针之时心既被惊所以肾阴乘心之虚上凌心阳而发奔豚也奔豚者肾阴邪也其状气从少腹上冲于心也先灸核上各一壮者外去寒邪继与桂枝加桂汤更加桂者内伐肾邪也

火熏古劫汗法也即今火炕温覆取汗之法太阳病以火熏之不得汗其人必内热躁甚阴液愈伤阳不得阴无从化汗故反致不解也其火袭入阴中伤其阴络廹血下行故必圊血也命名火邪示人以当治火邪不必治圊血也

衇浮热甚实热在表也无灸之之理而反灸之此为实实谓其误以实为虚也故热因火动其势炎炎致咽燥而吐血必矣葢上条火伤阴分廹血下行故令圊血此条火伤阳分廹血上行故吐血也
微数之衇乃阴虚血少之证断不可灸若误灸之艾火内攻为烦为逆烦者阴为阳扰也逆者追虚逐实也阴本虚而加以火则愈虚是为追虚阳本实而加以火则愈实是为逐实然血已耗散衇中艾火之气虽微而内攻有力矣故致焦骨伤筋血难复也

荣气微者荣血虚微也荣血既已虚微若误加烧针则荣血涸留而无所行也岂止焦骨伤筋而已哉所以更发热而躁烦也

衇浮表邪宜以汗解误用火灸伤其血液不能作汗反令表邪无所从出以致邪因火盛外不焦骨伤筋内不吐衂圊血而病腰以下重痹者必其人素有湿邪在下故从湿化也重者着也重着不移也然不以痹名者以非风寒湿之痹乃因火逆不相交通故名火逆也

形作伤寒者言其病形作伤寒之状也但其衇不弦紧而数数者热也衇浮数热在表太阳证也沉数热在里阳明证也数衇为热热入阳明故必口渴若被火刦其热更甚故必讝语衇数之病虽皆发热然其施治不无别焉若衇浮数发热解之当以汗汗出可愈宜大青龙汤衇沉数发热解之当以下下之可愈宜调胃承气汤若衇数无表里证惟发热而渴讝语者不可汗下宜白虎汤黄连解毒汤清之可也

伤寒衇浮医不用麻桂之药而以火刦取汗汗过亡阳故见惊狂起卧不安之证盖由火刦之误热气从心且大脱津液神明失倚也然不用附子四逆軰者以其为火刦亡阳也宜以桂枝汤去芍药加蜀漆龙骨牡蛎救逆汤主之去芍药者恐其隂性迟滞兼制桂枝不能迅走其外反失救急之㫖况既加龙蛎之固脱亦不湏芍药之酸收也蜀漆气寒味苦寒能胜热苦能降逆火邪错逆在所必需也

火逆者谓凡火刦取汗致逆者也此火逆因火针也烧针刦汗而复下之火逆之邪虽因下减而烦躁一证独不除者盖因汗下大伤津液而然也故用桂枝甘草以救表龙骨牡蛎以固中不治烦躁而烦躁自愈也


按
衇沉紧当是衇沉弦若是沉紧是寒实在胸当吐之证也惟衇沉弦始与上文之义相属故可与小柴胡汤

八九日心下痞鞕脇下痛气上冲咽喉三句与上下文义不属必是错简注家因此三句皆蔓衍支离牵强注释不知此证总因汗出过多大伤津液而成当用补气补血益筋壮骨之药经年始可愈也

此条乃阳经湿热之身重若以为津亡血涩阳气不能宣布阴经湿寒之身重则误矣寒湿身重用眞武汤桂枝附子汤以不渴里无热也热湿身重用白虎汤柴胡加龙骨牡蛎汤以讝烦胃有热也其风湿风温身重亦不外乎兼寒兼热故此汤中用苓半大黄为佐也

禹馀粮丸为涩痢之药与此证不合与禹馀粮丸五字衍文也

三弱字当俱是数字若是弱字热从何有不但文义不属且论中并无此说

