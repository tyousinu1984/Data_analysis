注
医家造精微通幽显未有不先望而得之者近世惟事切巧不事望神大失古圣先肾之㫖今采医经论色诊之文确然可法者编为四言合崔嘉彦四言衇诀名曰四诊要诀实该望闻问切之道使后之为医师者由是而教为弟子者由是而学熟读习玩揣摩日久自能洞悉其妙则造精微通幽显也无难矣

此明望闻问切为识病之要道也经曰望而知之谓之神是以目察五色也闻而知之谓之圣是以耳识五音也问而知之谓之工是以言审五病也切而知之谓之巧是以指别五衇也神圣工巧四者乃诊病要道医者明斯更能互相参合则可识万病根源以之疗治自万举而万当矣

此明天以五行人以五藏化生五色相生如环之常德也木主化生青色火主化生赤色土主化生黄色金主化生白色水主化生黒色肝主化生青色心主化生赤色脾主化生黄色肺主化生白色肾主化生黒色

此明五色生尅顺逆相兼合化之变色也五色相兼合化不可胜数而其大要则相生之顺色有五相尅之逆色亦有五青属木化赤属火化黄属土化白属金化黒属水化此五行所化之常色也木火同化火土同化土金同化金水同化水木同化金木兼化木土兼化土水兼化水火兼化火金兼化此五行所化之变色也如青赤合化红而兼青之色如赤黄合化红而兼黄之色如黄白合化黄而兼白淡黄之色如白黒合化黒而兼白淡黒之色如黒青合化黒而兼青深碧之色皆相生变色不病之顺也如白青兼化青而兼白浅碧之色如赤白兼化白而兼赤之红色如青黄兼化青而兼黄之緑色如黒赤兼化黒而兼赤之紫色如黄黒兼化黄而兼黒之黧色皆相尅变色为病之逆也医能识此则可推五藏主病兼病吉凶变化之情矣

此明色之本原出于天徵乎人五藏不病常色之诊法也天以风暑湿燥寒之五气食人从鼻而入风气入肝暑气入心湿气入脾燥气入肺寒气入肾藏于人之五藏藴其精气上华于面肝之精华化为色青心之精华化为色赤脾之精华化为色黄肺之精华化为色白肾之精华化为色黒也藏色为主时色为客春青夏赤秋白冬黒长夏四季色黄常则客胜主善主胜客恶

此明四时不病常色之诊法也五藏之色随五形之人而见百岁不变故为主色也四时之色随四时加临推迁不常故为客色也春气通肝其色当青夏气通心其色当赤秋气通肺其色当白冬气通肾其色当黒长夏四季之气通脾其色当黄此为四时常则之色也主色者人之藏气之所生也客色者岁气加临之所化也夫岁气胜人气为顺故曰客胜主为善人气胜岁气为逆故曰主胜客为恶凡所谓胜者当青反白当赤反黒当白反赤当黒反黄当黄反青之谓也

此明色衇相合相反生死之诊法也凡病人面青衇弦面赤衇洪面黄衇缓面白衇浮面黒衇沉此为色衇相合不病平人之候也假如病人已见青色不得弦衇此为色衇相反主为病之色衇也若得浮衇是得尅色之衇则主死也得沉衇是得生色之衇则主生也其馀他色皆仿此

此以色衇相合诊病新久难易之法也衇夺者衇微小也色夺者色不泽也新病正受邪制故衇夺也邪受未久故色不夺也久病受邪已久故色夺也久病不进故衇不夺也若新病而色衇俱不夺则正不衰而邪不盛也故曰易已久病色衇俱夺则正已衰而邪方盛也故曰难治

此以五色合五气之诊法也青黄赤白黒显然彰于皮之外者五色也隐然含于皮之中者五气也内光灼灼若动从纹路中映出外泽如玉不浮光油亮者则为气色并至相生无病之容状也若外见五色内无含映则为有色无气经曰色至气不至者死凡四时五藏五部五官百病见之皆死故虽不病命必倾也若外色浅淡不泽而内含光气映出则为有气无色经曰气至色不至者生凡四时五藏五部五官百病见之皆生故虽病困而不凶也

此明气色并至容状之诊法也缟白罗也如白罗裹雄黄映出黄中透红之色是脾之气色并至之容状也如白罗裹浅红映出浅红罩白之色是肺之气色并至之容状也如白罗裹朱砂映出深红正赤之色是心之气色并至之容状也如白罗裹黒赤映出黒中透赤紫艳之色是肾之气色并至之容状也如白罗裹蓝赤映出蓝中扬红石青之色是肝之气色并至之容状也

此明四时百病五藏五部五官五色生死之诊法也苍璧碧玉也蓝蓝靛叶也经曰青欲如苍璧之色即石青色生青色也不欲如蓝即靛叶色死青色也衃血死血也赭代赭石也经曰赤欲如白裹朱即正赤色生红色也不欲如衃赭即死血赭石之色死红色也重漆光润紫色也炲地上苍枯黒土也经曰黒欲如重漆即光润紫色生黒色也不欲如炲即枯黒土色死黒色也白羽白鵞羽也枯枯骨也盐食盐也经曰白欲如鵞羽即白而光泽如鵞羽之色生白色也不欲如枯盐即枯骨食盐之色死白色也经曰黄欲如罗裹雄黄即黄中透红之色生黄色也不欲如黄土即枯黄土之色死黄色也

此以五色合五官主病虚实之诊法也舌者心之官也舌赤心之病也色深赤焦卷者邪实也色浅红滋短者正虚也鼻者肺之官也鼻白肺之病也色浅白喘而不满者正虚也色浅白喘而胸满者邪实也目者肝之官也目眦青肝之病也色深青者邪实也色浅青者正虚也口唇者脾之官也唇黄脾之病也色深黄者邪实也色浅黄者正虚也耳者肾之官也耳黒肾之病也色深黒者邪实也色浅黒者正虚也所谓深浅分彰者即下之所谓浅淡为虚深浓为实分明彰显也

此以五色合五部主虚实贼微正五邪之诊法也左颊肝之部也右颊肺之部也额上心之部也颏下肾之部也鼻者脾之部也本部见本色浅淡不及深浓太过者皆病色也假如鼻者脾之部位见黄本色则为本经自病正邪也若见白色则为子盗母气虚邪也若见赤色则为母助子气实邪也若见青色则为彼能尅我贼邪也若见黒色则为我能尅彼微邪也所谓按法推类者谓馀藏准按此法而推其类也

此以上部候头下部候足中部候藏府合五色主病之诊法也阙中者两眉之间谓之印堂中部之最髙者故应候肺之疾也印堂之上名曰阙上阙上至髪际名曰天庭天庭为上部之上故应候头面之疾也阙上为上部之下故应候咽喉之疾也山根者两目之间即下极也在肺下之部故应候心之疾也年寿者下极之下即鼻柱也在心下之部故应候肝之疾也面傍者年寿之左右胆附于肝故应候胆之疾也鼻端者年寿之下谓之面王即凖头鼻孔也在肝下之部故应候脾之疾也鼻孔者即方上也脾胃相连故应候胃之疾也耳前之下谓之两颊四藏居腹而皆一惟肾居脊而有两故两颊应候肾之疾也与腰脐对故又应候腰脐之疾也颊内髙骨谓之两颧之下在肾下之部故应候大肠之疾也颧内者即两颧之内也小府者谓小肠之府也小肠在大肠之上故应候之也准头上至于庭皆谓之明堂准头下至于颏皆谓之面王面王者即人中承浆之部也膀胱者肾之府也子处者即精室血海也皆居肾之下故面王应候子处膀胱之疾也此藏府上下内外之部位也五部以颏候肾者以水居极下且子处中通两肾也以天庭候心者以火居极上故也以左颊候肝者以木位居左故也以右颊候肺者以金位居右故也以鼻候脾者以土位居中故也当颧者当两颧骨之部也颧为骨之本而居外部之上故应候肩之疾也肩接乎臂故颧骨之外应候臂之疾也臂接乎手故颧外之下应候手部之疾也根傍者山根两傍两目内眦之部也而居内部之上故应候膺乳胸前之疾也两颊候腰肾颊外从颊骨上引曰绳骨故应候背之疾也颊外从颊骨下引曰牙车骨故应候股下膝胫足部之疾也此肢体上下内外之部位也

此明五官五部强弱寿夭之诊法也天庭阙中至鼻之端皆髙起直平面颧两颊蕃蔽耳门皆大广丰隆去之十歩皆见于外则为骨骼明显也其人不但不病且享遐龄之寿也若天庭颧颊耳门诸处骨卑肉薄则为骨骼陷弱也其人不但不免于病且不寿也

此以五色随其所在五官五部内部外部上部下部主病之诊法也黄赤为阳色故为病亦阳所以主风也热也青白黒为阴色故为病亦阴所以主寒也痛也若黒甚在衇则麻痹在筋则拘挛恍白者浅淡白色也主大吐衄下血脱血也若无衄吐下血则为心不生血不荣于色也微黒者浅淡黒色也主肾病水寒也痿黄者浅淡黄色也主诸虚病也两颧深红赤色者主阴火上乗虚损劳疾也视色之鋭所向部官内走外易外走内难官部色衇五病交参上逆下顺左古反阽

此以五色传乗官部之诊法也色之尖处为鋭凡病相传相乗当视其色之鋭处所向何官何部则知起自何官何部传乗何部何官生尅顺逆自然明矣鋭处向外是内部走外部则为藏传府府传表易治之病也鋭处向内是外部走内部则为表传府府传藏难治之病也内走外走固有难易然更当以五部五官五色五衇五病交相推叅则又有微甚生死之别焉凡病色从下冲明堂而上额则为水尅火之贼邪故逆也从上压明堂而下颏则为火侮水之微邪故顺也反相反也阽危也男子以左为主女子以右为主男子之色自左冲右为从自右冲左为逆女子之色自右冲左为从自左冲右为逆逆者相反也相反故危也前以内外部位分顺逆后以上下左右分顺逆不可不知沉浊晦暗内久而重浮泽明显外新而轻其病不甚半泽半明云散易治抟聚难攻

此以五色晦明聚散别久重新轻之病易治难治之诊法也色深为沉主病在内若更浊滞晦暗主久病与重病也色浅为浮主病在外若得光泽明显主新病与轻病也若其色虽不枯晦亦不明泽主不甚之病也凡诸病之色如云撤散主病将愈易治也抟聚凝滞主病渐进难治也上以内外上下左右分顺逆此以浅深晦明聚散分顺逆也黑庭赤颧出如拇指病虽小愈亦必卒死唇面黒青五官黑起擦残汗粉白色皆死

此明非常之色诊人暴死之法也出如拇指谓成块成条抟聚不散也黒色出如拇指于天庭赤色出如拇指于两颧此皆水火相射之候故病者虽或小愈亦必卒然而死也病者唇面青黒及五官忽起黒色白色如擦残汗粉之状虽不病亦皆主卒死也

此明见其色不见其病之诊法也善色者气色并至之好色也其人于理当不病也恶色者沉深滞晦之色也其人即不病亦必主凶殃也凶殃者即相家所谓红主焦劳口舌白主刑罚孝服黒主非灾凶死青主忧讼暴亡之类也五官陷弱者谓五官骨陷肉薄也庭阙不张者谓天庭阙中不丰隆张显也蕃蔽卑小者谓颊侧耳门卑低不广也此皆无病而有不寿之形若加恶色岂能堪哉其有不病者必其人神气强旺素称其形也

此下五条皆明色病相合本藏自病虚实之诊法也怒者肝之志故病则好怒也青者肝之色故病则面色当青也肝之部位在左故病则左脇有动气而脇疼也肝主筋故病则转筋也掉者动摇抽搐也眩者昬黑不明也肝主风故病则掉眩也疝主肝故病疝也肝与胆为表里故病耳聋也此皆肝实之病若肝虚则目视昏&gt;无所见以肝开窍于目也肝虚则胆薄故不时而有如人将捕之惊也

喜者心之志故病则好喜也赤者心之色故病则面色赤也心开窍于舌故病则舌赤红也心主热故病则口乾心烦也心之部位在上故病则脐上有动气也胸者心肺之宫城也故病则心胸痛也健忘惊悸怔忡皆心神不安之病也热乘心实则发狂昬冒也神怯心虚则凄然好悲也

黄者脾之色故病则面色黄也忧思者脾之志故病则好忧思也脾之部位在中故病则当脐有动气也脾主味故病则食少也脾主四肢故病则倦怠乏力也脾主腹故病则腹满肠鸣痛而下利也此皆脾虚之病也脾主肉故实则病身重腹胀满便闭也

白者肺之色故病则面色白也悲者肺之志故病则好悲也肺之部位在右故病则右脇有动气也肺主皮毛故病则洒淅寒热肤痛也咳𠻳唾痰喷嚏流涕喘呼气促皆肺本病也胸者肺之府也故病则胸痹而痛也肺虚则胸中气少故喘咳皆气短不能续息也

黑者肾之色故病则面色黑也恐者肾之志故病则好恐也肾之部位在下故病则脐下有动气也肾主水故病则水蓄腹胀肿满喘不得卧也肾开窍于二阴故病则溲便不利也肾主骨肾与膀胱为表里故病则少腹满背与骨俱痛也肾主欠故病则呵欠也肾邪上乘于心故病则心空如饥也诸厥属下故病则足寒厥逆也

此以五色合五病顺逆生死之诊法也假如肝病色青是正病正色若反见他色是病色交错也若见黑色为母乘子相生之顺也若见赤色为子乘母相生之逆也若见黄色为病尅色其病不加凶中顺也若见白色为色尅病其病则甚凶中逆也曰相尅逆凶者谓相尅为凶凶中顺尚可也凶中逆必凶也曰相生顺吉者谓相生为吉如子乘母为吉中小逆也如母乘子为吉中大顺也其馀四藏皆仿此

此以色合二目之神诊病生死之法也五色生于五藏各命其部而见于面神藏于心虽不可得而识然外候在目视其目光晦暗此为神短病死之候也若目睛清莹了了分明此为神足不病之候也单失者谓或色或神主久病也双失者神色俱失故主即死也

此以色合二目之色诊病之法也面目之色各有相当之色如面之色肝青心赤脾黄肺白肾黑目之色如睛瞳黑乌珠青白珠白两眦红也若目青目赤目白目黑与面色但有不同皆为交互错见病者皆主身亡也惟面色黄者为土未败五行有救皆不死也若伤寒两目眦红则为发疹疡之兆两目皆黄则为病将愈之徵若两睛通黄则为主发黄疸之候也

此诊目阴阳生死之法也凡病者闭目则为病在阴也开目则为病在阳也朦胧昬不了了非开目也则为热盛伤神也视而时瞑非开目也则为衄血之常候也目上直视谓之戴眼则为阳絶之候也视不见物谓之目肓则为阴脱之候也目眶忽陷则为气脱之候也睛定不转则为神亡之候也五色既审五音当明声为音本音以声生声之馀韵音遂以名角徵宫商并羽五声

此明五音乃天地之正气人之中声也有声而后有音故声为音本音以声生也声之馀韵则谓之音非声之外复有音也五色命乎五藏诊人之病既已审矣而五音通乎五藏诊人之病亦当明也角属木通乎肝徵属火通乎心宫属土通乎脾商属金通乎肺羽属水通乎肾也

此明声音各有所主之诊法也凡万物中空有窍者皆能鸣焉故肺象之而主声也凡发声必由喉出故为声音之路也必因会厌开阖故为声音门戸也必藉舌为宛转故为声音之机也必资之于牙齿唇口故为声音之扇助也五者相须故能出五音而宣达逺近也若夫喉有寛隘寛者声大隘者声小舌有锐钝锐者声辨钝者不真会厌有厚薄厚者声浊薄者声清唇亦有厚薄厚者声迟薄者声疾牙齿有疎宻疎者声散宻者声聚五者皆无病之声音乃形质之禀赋不同也以此推之在喉在会厌在舌在齿在唇之故当有别也

此明五藏声音不病之常之诊法也经曰天食人以五气五气入鼻藏于心肺上使五色修明声音能彰故五藏各有正声以合于五音也如舌居中发音自喉出者此宫之正音也其声极长极下极浊有沉洪雄厚之韵属土入通于脾开口张㗁音自口出者此商之正音也其声次长次下次浊有铿锵清肃之韵属金入通于肺撮口而发音自唇出者此羽之正音也其声极短极髙极清有柔细尖利之韵属水入通于肾以舌㸃齿成音者乃徵之正音也其声次短次髙次清有抑扬咏越之韵属火入通于心内缩其舌而成音者乃角之正音也其声长短髙下清浊相和有条畅中正之韵属木入通于肝此五藏不病之常声也㗁者齿本肉也

前以咽喉会厌舌齿口唇禀赋不同以别非病之音此又复以人之情感物成声以明非病之声也如为喜感于心者则其发声必忻悦以散也怒感于心者则其发声必忿急而厉也哀感于心者则其发声必悲凄以嘶也乐感于心者则其发声必舒畅不迫也敬感于心者则其发声必正直肃敛也爱感于心者则其发声必温柔以和也医者于此比类而推不病之音自可识有病之音也五声之变变则病生肝呼而急心笑而雄脾歌以漫肺哭促声肾呻低微色克则凶

此以五声变而生病之诊法也五声失正则谓之变变则病生也肝呼而声急肝声失正故知病生肝也心笑而声雄心声失正故知病生心也脾歌而声漫脾声失正故知病生脾也肺哭而声促肺声失正故知病生肺也肾呻而低微肾声失正故知病生肾也所谓色克则凶者假如肝病呼急得相克之白色主凶也馀藏仿此

此以声音诊病寒热虚实生死之法也中藏经曰阳候多语热也阴候无声寒也发言壮厉实也发言轻微虚也若言声微小不能出喉欲言不能复言者此夺气也谵言妄语不别亲疎神明失也皆主死候

此明失音为病不同之诊也失音声粗重乃内火为外寒所遏郁于肺也若不粗重且疮烂而痛日久流连者是因劳哑使然也小儿抽风不语大人中风不语皆谓之哑风虽竭力治之而命则终难挽回以金不能制木也讴歌失音者是因歌伤喉不治亦可痊也

此明五入问病之诊法也肺主五声肝主五色前已详明而问之之道亦所当知也经曰治之极于一一者问其因而得其情也其要在视其五入即可以知病情之起止也假如心主五臭凡病者喜臭恶臭皆主于心此统而言之也若分而言之则自入喜焦病生心也入脾喜香病生脾也入肾喜腐病生肾也入肺喜腥病生肺也入肝喜臊病生肝也脾主五味凡病者喜味恶味皆主于脾此统而言之也若分而言之则自入喜甘病生脾也入肝喜酸病生肝也入心喜苦病生心也入肺喜辛病生肺也入肾喜咸病生肾也肾主五液凡病者多液少液皆主于肾此统而言之也若分而言之则自入出而为唾病生肾也入心出而为汗病生心也入肝出而为泪病生肝也入脾出而为涎病生脾也入肺出而为涕病生肺也其声之微壮色之顺逆法同推也

此以问知精神盛衰虚实之诊法也凡病朝慧者以朝则人气始生卫气始行故慧也昼安者以日中则人气长长则胜邪故安也夕加者以夕则人气始衰邪气始生故加也夜甚者以夜半则人气入藏邪气独居于身故甚也此百病消长邪正进退之常也凡病来潮发作之时精神为贵者以病至精神不衰则为邪气不能胜正正气实也病至精神困弱则为正气不能胜邪正气虚也

此以问知昼夜起居诊病阴阳气血生死之法也昼阳也热阳也凡病昼则増剧烦热而夜安静者是阳自旺于阳分气病而血不病也夜阴也寒阴也凡病夜则增剧寒厥而昼安静者是阴自旺于阴分血病而气不病也凡病昼则增剧寒厥而夜安静者是阴上乘于阳分之病也凡病夜则增剧烦热而昼安静者是阳下陷于阴分之病也凡病昼夜俱寒厥者是重阴无阳之病也凡病昼夜俱烦热者是重阳无阴之病也凡病昼则寒厥夜则烦热者名曰阴阳交错若饮食不入其人之死终难却也

四言衇诀始自汉张仲景平衇法宋崔嘉彦衍之明李时珍删补及李中梓又补其缺畧删其差谬复加注释固已文简义该矣然犹有与经义不合者今皆删去其未备者补之
S
此以问知饮食之诊法也食多气盛此其常也若食多气少非胃病火化即新愈之后贪食而谷气未足也食少气少此其常也若食少气多则必是胃病不食肺病气逆两经之愆也喜冷者中必有热喜热者中必有寒虚热则饮冷少实热则饮冷多虚寒则饮热少实寒则饮热多故曰寒热虚实辨在多少之间也

此以问知大小二便之诊法也大便之利不利关乎里之虚实也闭者为实若内外并无热证则为阴结便闭也通者为虚若内外并无寒证则为阳实热利也小便之红与白主乎里之寒热也红者为热若平素浅红淡黄则为阴虚也白者为寒若平素白浑如米泔则为湿热所化也

此以色合问诊病真伪之法也望色祗可以知病之处非问不足以测病之情也凡病者闻医至榻未有不盼视而惊起者也若不惊起而盼视者非无病必骄恣之辈也若病者或告之痛医视其面并无痛苦容状诊其色衇皆利此乃诈病欺蒙医士也

此以声合情诊病真伪之法也医家诊衇病者呻吟以其为病所苦无奈之常情也凡欲言而先摇头者是痛极艰于发声摇头以意示缓故也若以手䕶腹则为里痛䕶头则为头痛但有所䕶之处必有所痛也持衇之时病人三言三止者谓欲言不言不言欲言如此者三也言蹇不能言者风病也若非言蹇风病而三言三止者是故为诈病之态也或衇之而咽唾或衇之而呵欠皆非有病之徵以咽唾者里气和呵欠者阴阳和故也举此二事以诊别其情之真伪则其他可推广矣葢意在使病者不能售其欺医者不致为其所欺而妄治也

此以色合问诊病之法也黑色当主痛询之无痛病或为肾伤女劳疸也察之又非女疸其为血畜于中顔变于外可知然血畜之黑则必或吐衄或下血而后即转黄色以瘀去故也面微黑黄者即浅淡之黧色也视其寿带纹短若纒绕口角亦非畜血即相家所谓螣蛇入口主人饿死更视其人有饥饿削瘦之容可知病不能食询问必是噎膈也

此以色合情之诊法也白者脱血虚色也察之并无脱血之证问之始知因恐怖也恐则血随气下故色白也怖则神随气失故衇如乱丝也乍白乍赤气血不定之色也衇浮气怯神气不安之象也问之始知中心羞愧有此气色也羞则气收故气怯也愧则神荡故衇浮也举此情色二端一以诊病一以诊情他可类推总在临病者神而明之也眉起五色其病在皮荣变蠕动血衇可知眦目筋病唇口主肌耳主骨病焦枯垢泥

此以色合皮衇肉筋骨诊病之法也凡眉间起五色主病在皮者以肺主皮毛也荣变五色蠕蠕然动主病在衇者以荣行血衇也眦目起五色主病在筋者以肝主筋也唇口起五色主病在肌者以脾主肉也耳起五色主病在骨者以肾主骨也焦枯垢泥者乃枯骨不泽不能外荣也此下皆诊病之杂法也

此明毛髪诊病之法也髪属心而上长故属火也须属肾而下长故属水也通身之毛属肺而生皮故属金也眉属肝而横长故属木也腋下阴下脐中腹中之毫属脾以应四维故属土也凡毛髪虽属五藏然皆血液所生故喜光泽若髪直如麻须毛焦枯皆死候也

此以色合络衇之诊法也络有阴阳随阴经之络为阴络随阳经之络为阳络也阴络深而在内阳络浮而在外在内者不可得而见也惟从经常之色而治之故曰有常色也在外者可得而见则随四时推迁变色而治之故曰阳络无常也然阳络之变色亦不外乎诊色之寒热也寒多则衇凝凝则色青黑也热多则衇淖淖则色黄红也

此明宗气诊病法也胃之大络名曰虚里贯膈络肺出于左乳之下动不应衣以候宗气若动之微而不见则为不及主宗气内虚也若动之应衣而甚则为太过主宗气外泄若三四至一止或五六至一止则主有积聚也若絶不至者则主死矣衇尺相应尺寒虚泻尺热病温阴虚寒热风病尺滑痹病尺涩尺大丰盛尺小亏竭

此明诊尺之法也尺者谓从关至尺泽之皮肤也经曰衇急尺之皮肤亦急衇缓尺之皮肤亦缓衇小尺之皮肤亦减而少气衇大尺之皮肤亦贲而起衇滑尺之皮肤亦滑衇涩尺之皮肤亦涩故曰衇尺相应也若诊尺之皮肤寒则主虚泻也诊尺之皮肤热则主病温也非病温则主阴虚寒热劳疾也凡风病则尺之肤滑也痹病则尺之肤涩也气血盛则尺之肉丰盛气血虚则尺之肉亏竭也肘候腰腹手股足端尺外肩背尺肉膺前掌中腹中鱼青胃寒寒热所在病生热寒

此明肘臂之诊法也肘上曰髆肘下曰臂髆臂之节曰肘臂内曰尺尺外曰臂肘上候腰腹手主候股足臂主候肩背尺主候胸膺掌中主候腹中手大指本节后名曰鱼或有青色或现青衇主候胃中寒也诊其寒热所在何处主病生寒热也诊脐上下上胃下肠腹皮寒热肠胃相当胃喜冷饮肠喜热汤热无灼灼寒无沧沧

此明诊脐之法也脐之上主候胃也脐之下主候肠也扪其上下之腹皮寒热则知胃肠有寒热相当之病也胃中有病每喜冷饮肠间有病多喜热汤是其徵也然与之饮热不可过于灼灼之热与寒不可过于沧沧之寒葢恐其恣意有失惟当适其寒温之宜也

此明胃肠寒热为病之诊法也胃中有热则上发口糜心空善饥肠中有热则泻出之物亦热色黄如粥胃中有寒面清冷厥则腹胀而疼肠中有寒则小便尿白飱泻肠鸣也

此下五条皆以色合形之诊法也木形之人其色合青贵乎如碧苍之润也身直者象木之干直也五小者谓头小手足小象木之巅枝也五瘦五长者谓身肢象木之条细而长也多才者象木之用随斵成材也多才之人必劳于心也多忧者象木之性不能自静也多忧之人必劳于事也若一有形质软弱曲短皆非良材也

火形之人其色合赤贵乎明也五锐者谓头额鼻面口象火上之尖锐也五反五露者谓五官反外露外也象火之性张显外露也五偏五陋者谓五官不正丑陋也象火寄体随物难定也凡此反露偏陋皆火败形若神清而明是为得火之神则反主贵也重气者象火属阳多气也轻财者象火之性多散也少信者象火之性易变也多虑者象火之明烛物也好动者象火之用不静也心急者象火之性急速也最忌神痴气浊色悖则为不配皆败形也

土形之人其色合黄贵乎亮也五圆者象土之形圆也五实五厚者象土之质实厚也五短者象土之形敦短也圆实厚短五者俱全各成一形皆为土之正形则主贵也面圆头大厚腹美肩美股皆土厚实之状也容人有信行缓心安皆土德性之厚也

金形之人其色合白贵乎洁也五正五方者象金之形方正也五朝者金主骨骨骼贵内朝明堂也五润者象金之藏于水也偏则不方正削则骨露陷败亡之形也居处静悍者象金静而悍也行亷性刚者象金性洁而刚也为吏威肃者象金之性肃杀也兼小无伤者谓方正朝润虽小无伤金之正形也

水形之人其色合紫贵乎润色面肥不平者象水之面广而有波也五肥者象水之形广大也五嫩者象水之性滋润也五秀五清者象水之质清澈也肥嫩之质发行常流动摇身象水之流动不居也常不敬畏者象水之性趋下不上也内欺外恭者象水之质内虚无实也若神气粗浊皆主废形也

此明得其形不得其色之诊法也假如木形之人法当色青是为形色相得不病而贵之形也若见黄色或见白色是为相胜主病而最忌者也见黄色者则为形胜色主病微见白色者则为色胜形主病重也然其生病必至于胜木之时之年加感外邪则病也年忌者谓五形之人形色相胜者凡至七岁是为年忌积九递加至十六岁二十五岁三十四岁四十三岁五十二岁六十一岁皆年忌之年也当此之年加感为病则甚故曰尤宜戒慎恐惧也

此明形肉生死之诊法也五形之人得其纯者皆谓之强得其驳者皆谓之弱强者加感之邪难犯弱者加感之邪易干也能食形肥者强也若食少而肥者非强也乃痰也肥人最怕按之如绵絮谓之无气则主死矣食少而瘦者弱也若食多而瘦者非弱也乃火也瘦人最怕肉乾著骨谓之消瘦亦主死矣

此以形合衇诊生死之法也经曰形气已脱九候虽调犹死者谓形脱无以贮气也形气俱虚寸口衇调可医者谓形气未相失也形盛而肥衇小少气者谓气不能胜形也形衰而瘦衇大多气者谓形不能胜气也故皆主死也

此明形肿生死之诊法也视其病者人迎颈衇大动主喘不得卧之疾也目裹上下肿者主有水气之病也从面肿起者名曰风水阳水也从足胫肿起者名曰石水阴水也若手肿至腕足肿至踝面肿至项非水也乃阳气虚结不还之死证也头倾视深背曲肩随坐则腰痿转摇迟回行则偻俯立则振掉形神将夺筋骨虺頽

此明形惫死候之诊法也经曰夫五藏者身之强也头者精明之府头倾视深精神将夺矣背者胸中之府背曲肩随府将坏矣腰者肾之府转摇艰难肾将惫矣膝者筋之府屈伸不能行则偻俯筋将惫矣骨者髓之府不能久立行则振掉骨将惫矣凡此形神将夺筋骨虺頽之形状故皆主死候也

此明阴阳之人之情状以别阴阳盛衰法也太阴阴盛而过柔故贪而不仁也好入恶出阴性藏也下意貌亲阴性卑柔也不随时务阴喜静也后动于人阴性迟也长大者阴盛之形也似偻者好曲身伛偻下意之态也其色黑黮黮阴盛之色也此太阴人之情状也

少阴阴微而残忍故贪小而贼心也喜失愠得阴性嫉妬也伤害无恩阴性残忍也立则险躁阴性危险也寡和无亲阴性冷落也行如伏鼠阴性隐伏也易惧易欣谓如鼠之得失忻然而进惧然而退也此少阴人之情状也

太阳阳盛而过刚故自大轩昻仰胸挺腹足髙气扬也好志大者阳性好刚强也好虚说者阳性好夸张也作事好强虽事败而不悔者以其常好自用自是亦阳过刚果于断也此太阳人之情状也少阳情状諟谛自贵志小易盈好外不内立则好仰行则好摇两臂两肘常出于背

少阳阳微而明小故諟谛小察自贵小官志小易盈满也好外交而不内附者阳之性外也立则好仰阳之性上也行则好摇阳之性动也两臂两肘常出于背者亦阳之性喜露而不善藏也此少阳人之情状也

此明阴阳和平人之情状也无为惧惧者中心有所主而威武不能屈也无为忻忻者外物不能惑而富贵不能淫也婉然从物者谓豁然而大公物来而顺应也肃然自亲者谓尊严以方外恭敬以直内也夫如是之人天必佑之人必爱之福禄绥之焉得不谓之谦谦君子蔼蔼吉人也哉明此五者其人之阴阳盛衰自可见矣

经曰衇者血之府也周身血衇运行莫不由此贯通故曰百体贯通也难经曰十二经中皆有动衇独取寸口以决死生寸口者左右寸闗尺手太阴肺经动衇也为衇之大要会也故曰寸口动衇大会朝宗也

凡诊人之衇令仰其手视掌后有髙骨隆起即是关部衇也医者覆手取之先将中指取定关部方下前后二指于寸尺之上病人长则下指宜疎病人短则下指宜密因其界乎寸尺二部之间故命名曰关

从髙骨上至鱼际长一寸因此命名曰寸从髙骨下至尺泽长一尺因此命名曰尺寸部候上故为阳也尺部候下故为阴也

右寸浮候胸中沉以候肺左寸浮候膻中沉以候心右关浮以候胃沉以候脾左关浮候膈胆沉以候肝两尺沉俱候肾左尺浮候小肠膀胱右尺浮候大肠膻膻中即包络也五藏皆一惟肾有二故曰两尺候两肾也然内经言府不及胆者以寄于肝也不及大小肠膀胱者以统于腹中也不及三焦者以寸候胸中主上焦也关候膈中主中焦也尺候腹中主下焦也此遵内经分配三部诊衇法也至伪诀以大小肠配于寸上以三焦配于左尺以命门配于右尺其手厥阴包络竟置而不言悉属不经滑寿以左尺候小肠膀胱前阴之病右尺候大肠后阴之病可称千古只眼也浮外候府沉内候藏之说详于卷末

两肾之中名曰命门命门居两肾之中故两尺属之命门之少火即肾间动气是为生气之原也人若无两尺衇则生气絶矣病者必死不能痊也关衇一分右食左风右为气口左为人迎阴得尺中一寸阳得寸内九分一寸九分寸关尺衇三分分之今曰关衇一分乃关上之一分也左关一分名人迎肝胆衇也肝胆主风故人迎紧盛主乎伤风右关一分名气口脾胃衇也脾胃主食故气口紧盛主乎伤食此创自叔和试之于诊每多不应然为后世所宗不得不姑存其说观内经以足阳明胃经颈上之动衇为人迎手太阴肺经髙骨之动衇为气口足知其谬矣

浮者轻下指于皮衇间所得之衇也沉者重下指于筋骨间所得之衇也中者不轻不重下指于肌肉间所得之衇也上者两寸也竟者即内经上竟上者胸喉中事也下者两尺也竟者即内经下竟下者少腹腰股胫足中事也左右者左右手衇也此七诊者乃推寻取衇之法也非谓内经独大独小独寒独热独迟独疾独陷下七诊之衇也男左大顺女右大宜男尺恒虚女尺恒实天道阳盛于左地道阴盛于右故男左女右衇大为顺宜也天之阳在南阴在北地之阳在北阴在南阳道常饶阴道常亏故男寸恒实尺恒虚女寸恒虚尺恒实也

此遵内经三部九候十二经中皆有动衇之诊法也三部谓上中下也曰天地人谓上中下三部有天地人之名也部各有三九候名焉谓三部各有天地人三而三之合为九候之名也额颊耳前谓两额两颊耳前也上部天两额之动衇当颔厌之分足少阳衇气所行以候头角者也上部地两颊之动衇即地仓人迎之分足阳明衇气所行以候口齿者也上部人耳前之动衇即和髎之分手少阳衇气所行以候耳目者也寸口岐锐谓寸口岐骨锐骨也中部天乃掌后经渠之次寸口之动衇手太阴衇气所行以候肺者也中部地乃手大指次指岐骨间合谷之动衇手阳明衇气所行以候胸中者也中部人乃掌后锐骨下神门之动衇手少阴衇气所行以候心者也下足三阴谓五里太溪箕门肝肾脾胃也下部天乃气冲下三寸五里之动衇足厥阴衇气所行以候肝者也下部地乃内踝后跟骨傍太溪之动衇足少阴衇气所行以候肾者也下部人乃鱼腹上越筋间箕门之动衇足太阴衇气所行以候脾胃者也

寸口动衇五十一止合于经常不病之衇也若四十动一止一藏无气主四岁死三十动一止二藏无气主三岁死二十动一止三藏无气主二岁死十动一止四藏无气主一岁死不满十动一止五藏无气若更乍数乍疎止而不能即还则可期短死一岁之内必难生也

此言五藏各有所管之本衇必皆不大不小从容而和始为五藏不病之衇也

此言四时各有应见之平衇必皆不疾不徐缓而和匀始为四时不病之衇也

外因六气风寒暑湿燥火之邪衇必洪大紧数弦长滑实而太过矣内因七情喜怒忧思悲恐惊之伤衇必虚微细弱短涩濡芤而不及矣

凡病外不因六气内不因七情为不内外因内伤饮食劳倦也饮食伤胃劳倦伤脾故诊在右关饮食伤形为有馀故右关衇有力劳倦伤气为不足故右闗衇无力也三因百病之衇不论阴阳浮沉迟数滑涩大小凡有力皆为实无力皆为虚经曰诸阳衇按之不鼓诸阴衇按之鼓甚此之谓与凡诊病衇平旦为准虚静宁神调息细审经曰常以平旦阴气未动阳气未散饮食未进经衇未盛络衇调匀气血未乱乃可诊有过之衇又曰诊衇有道虚静为宝言无思无虑以虚静其心惟神凝于指下也调息细审者言医家调匀自己气息精细审察也

医者调匀气息一呼衇再至一息衇再至呼吸定息衇来四至乃和平之准则也然何以五至无疴乎人之气息时长时短凡鼓三息必有一息之长鼓五息又有一息之长名为太息如三岁一闰五岁再闰也言衇必以四至为平五至便为太过惟正当太息之时始曰无疴此息之长非衇之急也若非太息正合四至也至于性急之人五至为平衇不拘太息之例葢性急衇亦急也若一息而衇三至即为迟慢而不及矣迟主冷病若一息而衇遂六至即为急数而太过矣数主热病若一息仅得二至甚而一至则转迟而转冷矣若一息七至甚而八至九至则转数而转热矣一至二至八至九至皆死衇也

浮衇法天候表之疾即外因也沉衇法地候里之病即内因也外因者天之六气风
此上六衇为诸衇之提纲以浮沉綂诸浮上沉下之部位也以迟数綂诸三至六至之至数也以滑涩綂诸滑流涩滞之形状也衇象虽多然不属部位则属至数不属至数则属形状总不外此六衇故为诸衇之提纲也

皮衇取之而得者谓之浮衇筋骨取之而得者谓之沉衇此以上下部位而得名也凡衇因部位而得名者皆綂乎浮沉故曰部位綂属也心肺俱浮以皮毛取之而得者肺之浮也以血衇取之而得者心之浮也故曰浮衇皮衇肝肾俱沉以筋平取之而得者肝之沉也以至骨取之而得者肾之沉也故曰沉衇筋骨肌肉在浮沉之间故曰候中也浮无力濡沉无力弱沉极力牢浮极力革

浮而无力谓之濡衇沉而无力谓之弱衇浮而极有力谓之革衇沉而极有力谓之牢衇

浮中沉三部俱有力谓之实衇浮中沉三部俱无力谓之虚衇

浮中沉三部极无力按之且小似有似无谓之微衇

浮中沉三部极无力按之且大涣漫不収谓之散衇

浮沉有力中取无力谓之芤衇推筋着骨按之始得谓之伏衇已上十衇皆以部位而得名者故皆綂于浮沉也

一呼一吸谓之一息一息三至谓之迟衇一息六至谓之数衇此以衇之至数而得名也凡衇因至数而得名者皆綂乎迟数也

一息四至谓之缓衇一息七至谓之疾衇缓止曰结数止曰促凡此之证皆綂至数动而中止不能自还至数不乖代则难痊

四至缓衇时而一止谓之结衇六至数衇时而一止谓之促衇结促之衇动而中止即能自还若动而中止不能自还须臾复动或十至或二三十至一止其至数不乖谓之代衇难痊谓不满五十动而止合经难痊之死衇也已上五衇皆以至数而得名者故皆綂于迟数也

形状如珠滑溜不定谓之滑衇进退维艰往来滞涩谓之涩衇此以衇之形状而得名也凡衇以形状而得名者皆綂乎滑涩也

状类弓弦细而端直按之且劲谓之弦衇较弦则粗按之且劲左右弹指谓之紧衇

上来应指而盛下去减力而衰谓之洪衇衇形粗大濶然谓之大衇衇形细减如丝谓之小衇即细衇也

其形如豆乱动约约动摇不移谓之动衇来去迢迢而长谓之长衇来去缩缩而短谓之短衇已上八衇皆以形状而得名者故皆綂于滑涩也浮阳主表风淫六气有力表实无力表虚浮迟表冷浮缓风湿浮濡伤暑浮散虚极浮洪阳盛浮大阳实浮细气少浮涩血虚浮数风热浮紧风寒浮弦风饮浮滑风痰

浮阳衇主表风邪六气外因之病皆从表入故属之也浮而有力表实风病也浮而无力表虚风病也迟寒衇也故曰表冷缓湿衇也故曰风湿濡气虚衇也气虚则伤暑故曰浮濡伤暑也散气散衇也气散则虚极故曰浮散虚极也浮洪阳盛衇故曰阳盛也浮大阳实衇故曰阳实也细气少衇气少不充故曰气少也涩血少衇血少枯滞故曰血虚也数热衇也故曰风热紧寒衇也故曰风寒弦饮衇也故曰风饮滑痰衇也故曰风痰

沉阴衇主里七情气食内因之病皆由里生故属之也大有馀衇也故曰里实小不足衇也故曰里虚迟寒衇也故曰里冷缓湿衇也故曰里湿紧寒衇也故曰冷痛数热衇也故曰热极涩血滞衇故曰痹气滑痰食衇故曰痰食伏痛甚不得吐泻衇也故曰闭郁弦饮衇也故曰饮疾

濡为阳分无力衇故主诸阳虚之病弱为阴分无力衇故主诸阴虚之病微为阴阳血气不足衇故主诸虚散为元气散之衇故曰虚剧也

革内空之衇故主男子亡血伤精之病妇人半产崩带之疾牢内坚之衇故主诸疝症瘕心腹寒冷疼痛之病也

虚为三部无力衇故主诸虚实为三部有力衇故主诸实芤为荣空之衇故主失血然此三衇皆随所见之部位可知其上下内外之病也

迟阴衇也藏属阴故主之凡阴冷之病皆属之也有力为寒实作痛无力为寒虚痛也

数阳衇也府属阳故主之凡阳属之病皆属之也数为阳盛细为不足故曰伤阴有力为实热无力为虚热数亦生疮故曰虚疮

缓脾胃衇又主湿邪故缓主湿邪脾胃之病若搏指坚大则为湿邪壅胀之病促为阳盛而郁之衇结为阴盛而凝之衇也

代者真气乏而求代之衇也若不因跌打气闷暴病夺气痛疮伤气女胎气阻者而无故见之则必死也

滑阳衇阳盛为痰故司痰病右关候胃故主痰食左关候肝故主风痰寸候上焦故主吐逆尺候下焦故主便血脓也

涩血少滞涩衇也六衇见之则主荣虚受湿痹之病若两尺见之则主伤精伤血之病两寸见之则主汗多津伤之病两关见之则主噎膈反胃液亡结肠之病也

弦阴衇阴盛为饮弦木衇木旺侮土土虚不能制湿故饮病生焉寸弦阴乘阳也故主头痛尺弦阴乘阴也故主腹疼

紧寒实衇故主寒痛洪热实衇故主火伤动为阴阳相搏之阳衇故主诸痛阳动主发热主惊狂阴动主汗出血崩也

长者气之畅也故曰气治短者气之缩也故曰气病小者正气衰也大者邪病进也

病有阴阳衇亦有阴阳顺应则吉逆见则凶此以下至其死可测句凡二十七节详分某病见某衇吉某病见某衇凶也

中风虚见虚衇以浮迟为顺若反见坚大急疾为逆决无生理

此节皆言伤寒之顺逆也伤寒热病传里属热衇以浮洪阳衇为吉若见沉微涩小阴衇是证与衇反故凶汗后邪解便当衇静身凉若躁而热所谓汗后不为汗衰名曰阴阳交必难治矣阳证而见沉涩细微弱迟之阴衇则衇与证反命必危殆阴证而见浮大数动洪滑之阳衇虽衇与证反在他证忌之独伤寒为阴邪还阳将解之证病虽危困无害于命也

劳倦伤脾衇当虚弱为顺也若自汗出而衇反躁疾则逆矣安得不死

疟为寒热之病弦为少阳之衇少阳主病寒热往来凡寒热之病多属少阳半表半里之界故疟衇自应得弦象也迟多寒数多热理自然也若得代散二衇邪尚未解正气已衰命则难生矣

泻痢里虚宜见沉小滑弱之衇为顺若反见实大浮数之衇则身必发热而成恶候也

呕吐反胃脾虚有痰也浮为虚滑为痰是为顺衇故曰昌也若沉数细涩则为气少液枯遂致结肠粪如羊屎死不可救矣

霍乱之证阳衇为佳若见代衇因一时清浊混乱故衇不接续非死候也如衇伏不见四肢厥逆舌卷囊缩为阴寒甚则有可嗟之变也

𠻳乃肺疾衇浮为宜兼见濡者病将退也若沉伏与紧则相反而病深矣不死何待

阳喘多实风与痰耳故衇以浮滑为顺阴喘多虚寒与虚也故衇沉涩四肢寒者均为不治逆证火热之证洪数为宜微弱无神根本脱离热证而得洪数乃正应也若见微弱证衇相反根本脱离药饵不可施矣

骨蒸者肾水不足壮火僭上虚数二衇是正象也若涩小之衇所谓发热衇静不可救耳

虚证宜见虚衇若两关衇弦谓之双弦弦乃肝衇右关见之是肝木乘脾故曰土败劳证之衇若见细数乃阴虚火盛上刑肺金便不可治

芤有中空之象失血者宜尔也缓小亦为虚衇顺而可喜若数且大谓之邪胜故可忧也

畜血者有形之实证见牢大之衇衇证相宜倘沉涩而微是挟虚矣既不能自行其血又难施峻猛之剂安望速愈也

渴而多饮为上消消糓善饥为中消渴而便数为下消三消者皆燥热太过惟见数大之衇为吉耳细微短涩死不可救也

鼻头色黄必患小便难六衇实大者但用攻病之剂必愈若逢涩小为精气不化死亡将及矣

癫狂二证皆以浮洪为吉取其病尚浅也若沉而急病已入骨虽有扁仓莫之能救矣

癎本风痰衇见浮缓自应然也若沉小急实是病深也或但弦无胃则肝之真藏衇见矣安望其更生耶

九种心腹之痛皆宜迟细易于施疗如浮而大是为中虚邪盛不能収㨗功也

肝主筋疝则筋急故属肝也肝衇弦急是其常也疝系阴寒之咎牢主里寒之衇亦其常也如且弱且急必有性命之忧矣

湿蒸热淤黄疸生焉洪数浮大皆所宜也一见微涩虚衰已甚必食少泻多无药可疗矣

水肿胀满有馀之证宜见有馀之衇浮大洪实是矣沉细而微谓之证实衇虚难言生矣

积聚皆实证也实衇强盛是所当然沉细为虚真气败絶不可为矣

中恶者不正之气也紧细则吉浮大则凶也鬼祟之衇左右不齐乍大乍小乍数乍迟鬼祟犯人左右二手衇象不一忽大忽小忽数忽迟无一定之衇形也

未溃属实洪大为正衇也溃后则虚若仍见洪大则为邪衇最所忌也

肺痈而寸口数实知脓已成矣肺叶焦痿为火伤也是以数而无力肺痈肺痿得白色者肺之本色得短涩者肺之本衇均相宜也若逢数大是火来克金贼邪之证故气损血失也肠痈实也滑数相宜沉细虚也证实衇虚死期将至矣

此一节明女科胎前之衇也阴搏阳别者寸为阳尺为阴言尺阴之衇搏指而动寸阳之衇则不搏指逈然分别此有子之证也或手少阴心衇独动而甚者葢心主血血主胎故胎结而动甚也动者谓往来流利之动而滑非厥厥摇动为病之动也疾即数也滑而且数按之而散三月之胎也按之不散五月之胎也左为阳故左疾为男胎右为阴故右疾为女胎五六月后孕妇之乳房有核吮之有乳者则主有子也女胎腹形状如箕之圆也男胎腹形状如釜之上小而下大也

此一节明産中之衇也欲産衇离经者谓见离乎经常之衇也葢胎动于中衇乱于外势所必然也産后气血两虚见小缓之虚衇为吉若见实大弦牢其凶不免矣

经常之衇主病之衇皆明于前矣而死絶之衇亦不可不察也分列于后

经曰衇来前曲后居如操带鈎曰心絶前曲者谓轻取则坚强而不柔后居者谓重取则牢实而不动如持革带之鈎全失冲和之气但鈎无胃故曰心死鈎即洪衇也转豆者即经所谓如循薏苡子累累然状其短实坚强真藏衇也又曰心絶一日死

经曰真肝衇至中外急如循刃又曰衇来急溢劲如新张弓弦曰肝死又曰肝絶八日死

旧诀曰雀啄连来四五啄屋漏少刻一㸃落若杯覆若水流皆脾絶也经曰脾絶四日死

经曰如风吹毛曰肺死又曰真肺衇至如以毛羽中人肤皆状其但浮而无胃气也又曰肺絶三日死

经曰衇来如夺索辟辟如弹石曰肾死又曰肾絶四日死旧诀云弹石硬来寻即散搭指散乱如解索正此谓也石即沉衇也

旧诀云鱼翔似有又似无鰕游静中忽一跃经曰浑浑革至如涌泉绵绵其去如弦絶皆死衇也衇有反关动在臂后别由列缺不干证候反关衇者衇不行于寸口出列缺络入臂后手阳明大肠之经也以其不顺行于关上故曰反关有一手反关者有两手反关者此得于有生之初非病衇也令病人侧立其手诊之方可见也

衇法倡自岐黄所以候病死生至杨上善为风鉴者流托名太素衇法以神其说每多不騐然其中有近理可采者如论六阳六阴之衇以清主贵以浊主贱清衇之状似玉润净至数分明浊衇之状如石粗涩至数模糊小衇主贫大衇主富涩衇主穷滑衇主通长衇主寿短衇主夭如质清衇浊贵中贱也质浊衇清贱中贵也清衇兼大贵而富也兼滑贵而通也兼长贵而寿也浊衇兼小贱而贫也兼涩贱而穷也兼短贱而夭也清衇兼小贵而贫也兼涩贵而穷也兼短贵而夭也浊衇兼大贱而富也兼滑贱而通也兼长贱而寿也详推错综者即详推此质清衇清质浊衇浊质清衇浊质浊衇清错综等说之理耳

内外二字前人有以尺部一衇前半部衇后半部衇为训者有以内侧曰内外侧曰外为训者皆非也葢衇之形浑然纯一并不两条亦不两截若以前半部后半部为是则视衇为两截矣若以尺内侧尺外侧为是则视衇为两条矣故知二说皆非也熟玩通章经文自知其为传写之讹岂有独于脾胃则曰右外以候胃内以候脾者耶葢外以候府内以候藏内经衇书确然可考故当以外以候胃内以候脾之句为正其尺外之外字当是里字尺里之里字当是外字中附上左右之内外字上附上左右之内外字皆当改之故不循旧图所列以符外候府内候藏之义也前以候前谓关之前寸也后以候后谓闗之后尺也上竟上者谓上尽鱼际也下竟下者谓下尽尺泽也


按
