注

厥隂者隂尽阳生之藏与少阳为表里者也故其为病隂阳错杂寒热混淆邪至其经从化各异若其人素偏于热则邪从阳化故消渴气上撞心心中疼热蚘厥口烂咽痛喉痹痈脓便血等阳证见矣若其人素偏于寒则邪从隂化故手足厥冷衇微欲絶肤冷藏厥下利除中等隂证见矣所以少阳不解传变厥隂而病危厥隂病衰转属少阳为欲愈隂阳消长大伏危机兹以隂阳从化厥热胜复之微㫖详发于篇中俾临证者诊治有要道焉

此条总言厥隂为病之大纲也厥隂者为隂尽阳生之藏邪至其经从阴化寒从阳化热故其为病隂阳错杂寒热混淆也消渴者饮水多而小便少乃厥阴热化而耗水也厥阴之衇起足大指循股内入阴中环阴器抵少腹贯心膈其注肺热邪循经上逆膈中故气上撞心心中疼热也饥而不欲食者非不食也因食则动蚘而吐故虽饥而不欲食食则吐蚘也夫消渴多饮饥不能食则胃中所有者但水与热耳若更以厥阴热气挟蚘撞疼误认为转属阳明之实痛而下之则胃愈虚必下利不止矣

厥隂病渴欲饮水者乃阳回欲和求水自滋作解之兆当少少与之以和其胃胃和汗出自可愈也若多与之则水反停渍入胃必致厥利矣

伤寒厥而心下悸者不渴引饮乃隂盛之厥悸也若以饮水多乃停水之厥悸也故宜先治水却治其厥当与茯苓甘草汤即桂枝甘草汤加茯苓生姜也桂枝甘草补阳虚也佐生姜外散寒邪则厥可回矣君茯苓内输水道则悸可安矣此先水后厥之治也盖停水者必小便不利若不如是治之则所停之水渍入胃中必作利也

首条总论厥隂阳邪化热此条详辨厥隂隂邪化寒以明蔵厥蚘厥之不同而出其治也伤寒衇微而厥厥隂衇证也至七八日不回手足厥冷而更通身肤冷躁无暂安之时者此为厥隂阳虚隂盛之蔵厥非隂阳错杂之蚘厥也若蚘厥者其人当吐蚘今病者静而复时烦不似蔵厥之躁无暂安时知非蔵寒之躁乃蚘上膈之上也故其烦须臾复止也得食而吐又烦者是蚘闻食臭而出故又烦也得食蚘动而呕蚘因呕吐而出故曰其人当自吐蚘也蚘厥主以乌梅丸又主久利者以此药性味酸苦辛温寒热并用能解隂阳错杂寒热混淆之邪也蔵厥者宜吴茱萸汤兼少隂者宜四逆通衇附子等汤临证者酌而用之可也

此详申厥隂藏厥之重证也伤寒六七日衇微手足厥冷烦躁者是厥隂隂邪之重病也若不图之于早为隂消阳长之计必至于隂气寖寖而盛厥冷日深烦躁日甚虽用茱萸附子四逆等汤恐缓不及事惟当灸厥隂以通其阳如手足厥冷过时不还是阳已亡也故死

此详申厥隂蔵厥之轻证也手足厥寒衇细欲絶者厥隂隂邪寒化之衇证也然不通身肤冷亦不躁无暂安时者则非阳虚隂盛之比故不用姜附等辈而用当归四逆汤和厥隂以散寒邪调荣卫以通阳气也若其人内有久寒者宜当归四逆汤加吴茱萸生姜以直走厥隂温而散之也

此申上条详出其证也经曰六日厥隂受之厥隂循隂器络于肝故烦满而囊缩邪传厥隂其人本自有热必从阳化则烦渴少腹满而囊缩乃四逆散承气汤证也若其人本自有寒必从隂化则手足厥冷少腹满而囊缩乃当归四逆加吴茱萸汤证也今病者手足厥冷言我不结胸是谓大腹不满而惟小腹满按之痛也论中有少腹满按之痛小便自利者是血结膀胱证小便不利者是水结膀胱证手足热小便赤澁者是热结膀胱证此则手足冷小便数而白知是冷结膀胱证也

此详诸条致厥之由慎不可下也盖厥虽隂经俱有然所属者厥隂也故厥隂一病不问寒热皆有厥若无厥则非厥隂也太隂寒微故手足温而无厥冷少隂寒甚故有寒厥而无热厥厥隂隂极生阳故寒厥热厥均有之也凡厥者谓隂阳寒热之厥也隂阳不相顺接者谓隂阳之气不相顺接交通也不相顺接交通则阳自阳而为热隂自隂而为寒即为厥病也厥者之证手足逆冷是也诸四逆厥者谓诸病四逆厥冷者也然厥病隂阳已不相顺接交通慎不可下虚家见厥尤不可下故曰虚家亦然也

此承上条详申不可下之义也伤寒五六日邪至厥隂之时不大便似可下也若腹濡衇虚复厥者此为亡血虚躁更不可下也下之则蹈虚虚之戒而死矣大病汗后産妇亡血之家多有此证
伤寒邪传厥隂隂阳错杂为病若阳交于隂是隂中有阳则不厥冷隂交于阳是阳中有隂则不发热惟隂盛不交于阳隂自为隂则厥冷也阳亢不交于隂阳自为阳则发热也盖厥热相胜则逆逆则病进厥热相平则顺顺则病愈今厥与热日相等气自平故知隂阳和而病自愈也

伤寒热少厥微所以手足不冷而但指头寒寒邪浅也黙黙隂也烦躁阳也不欲食胃不和也此厥隂隂阳错杂之轻病即论中热微厥亦微之证也若数日小便利其色白者此邪热已去也欲得食其胃已和也热去胃和隂阳自平所以其病为愈也若小便不利而色赤厥不微而甚不惟黙黙而且烦不但不欲食更呕而胸脇满此热未除而且深也即论中厥深热亦深之证也热深不除久持隂分后必便血也所谓数日者犹曰连日也
伤寒一二日即厥四五日仍厥不已者是隂盛阳衰之寒厥也寒厥者即藏厥也若一二日厥至四五日而热或一二日热至四五日而厥前厥后热前热后厥是隂阳互为胜复之热厥也热厥者即阳厥也厥深者热亦深厥微者热亦微此厥乃应下之热厥非当温散之寒厥也若误为寒厥而反温散之则助其热上攻必口伤烂赤也

病人手足厥冷若衇微而细是寒虚也寒虚者可温可补今衇乍紧劲是寒实也寒实者宜温宜吐也时烦吐蚘饥不能食乃病在胃中也今心中烦满饥不能食是病在胸中也寒饮实邪壅塞胸中则胸中阳气为邪所遏不能外达四肢是以手足厥冷胸满而烦饥不能食也当吐之宜瓜蒂散涌其在上之邪则满可消而厥可囘矣

伤寒衇微细身无热小便清白而厥者是寒虚厥也当温之衇乍紧身无热胸满而烦厥者是寒实厥也当吐之衇实大小便闭腹满鞕痛而厥者热实厥也当下之今衇滑而厥滑为阳衇里热可知是热厥也然内无腹满痛不大便之证是虽有热而里未实不可下而可清故以白虎汤主之
伤寒隂证见阳衇者虽困无害无宁俟之也今伤寒衇促手足厥逆而曰可灸之者盖以欲温则有阳衇之疑欲清则有隂厥之碍也夫证衇无寒热之确据设以促之一阳衇清之惟恐有误于衇或以厥之一隂证温之又恐有误于证故设两可之灸法斯通阳而不助热囘厥而不伤隂也

伤寒邪在厥隂阳邪则发热隂邪则厥寒隂阳错杂互相胜复故或厥或热也伤寒发热四日厥亦四日是相胜也今厥反三日复热四日是热多厥少阳胜隂退故其病当愈也当愈不愈热仍不止则热郁于隂其后必便脓血也若厥九日热反三日则厥多热少隂胜阳退故为病进也

热而不厥为阳厥而不热为隂伤寒始发热六日厥亦六日至七日仍发热而不厥者是阳来复当自愈也今厥九日较热多三日是隂胜阳故下利也凡厥利者中必寒当不能食今反能食恐是隂邪除去胃中阳气而为除中之病也恐者疑而未定之辞也故以索饼试之食后不发热则为除中若发热知胃气尚在则非除中可必愈也若食后虽暴发热恐热暂出而复去仍是除中故必俟之三日其热续在不去与厥相应始可期之旦日夜半愈也若俟之三日后虽热不罢而亦不愈且衇犹数者此为热气有馀留连荣卫必发痈脓也
伤寒衇数六七日厥而下利热厥下利也当与黄芩汤彻其热今伤寒衇迟六七日厥而下利寒厥下利也当与理中汤温其寒而反与黄芩汤复除其热腹中应冷当不能食今反能食此名除中乃胃气将絶求食以救终无补于胃也故曰必死
厥逆隂也发热阳也先厥后发热而利必自止者是隂退而阳进也见厥复利者是阳退而隂进也热多厥少病虽甚者亦可愈厥多热少病虽微者亦转甚可知厥热乃隂阳进退生死之机也
此承上条而详辨之以出其证也先厥后发热下利必自止厥囘利止其热若退为欲愈也若厥囘利止其热不退而反汗出者是厥隂病从阳化热其邪上循本经之衇故咽喉痛痹也若厥囘发热无汗利不止者是厥隂邪热因利下廹伤及衇中之血故必便脓血也便脓血者其喉不痹谓热邪下利而不复上病咽痛也可知下利止其喉为痹者谓热邪已上病咽痛即不复病下利也

厥阴下利衇数热利也若热微汗出知邪微欲解下利必自止故令自愈也设衇复紧为表邪犹盛未能解也

厥隂下利有大热而渴衇强者乃邪热俱盛也今下利有微热而渴衇弱者是邪热衰也邪热既衰故可令自愈也

此承上条互言以详其变也下利衇数而渴者是内有热也若身无热其邪已衰亦可令自愈也设下利衇数而渴日久不差虽无身热必圊脓血以内热伤隂故也

厥隂热利寸衇当沉数今寸衇反浮数是热在外而不在内也尺中自涩者是在外之热不解乗下利入里伤及其隂热与血瘀必圊脓血也

此详申上条下利圊脓血之证衇也衇沉主里衇弦主急下重后重也下利衇沉弦故里急后重也凡下利之证发热衇大者是邪盛为未止也衇微弱数者是邪衰为欲自止虽发热不死也由此可知滞下衇大身热者必死也

此承上条以出其治也下利欲饮水者热利下夺津液求水以济乾也热利下重者热伤气滞里急后重便脓血也二者皆以白头翁汤主之者以其大苦大寒寒能胜热苦能燥湿也

伤寒下利日十馀行正气虚也其衇当虚今反实者邪气盛也正虚邪盛故主死也

伤寒六七日邪传厥隂之时也厥而不利是隂邪未盛若便发热尚在不死今六七日不利忽而下利发热汗出不止者是隂盛于中而阳亡于外故为有隂无阳也其死可知矣

此详申上条发热而厥之义也发热而厥至七日若厥回利止则可以自解矣今发热而厥至七日下利不止者为难治也盖上条有隂无阳故主死此条隂盛而阳不复故为难治也

衇沉而迟下利清谷是里有隂寒也若其人面有少赤色身有微热又属表有阳热也夫内有里隂之寒外有表阳之热则隂得阳化而解者有之但其未解之先病人必郁冒汗出而后解所以然者面戴之虚阳与下利之虚隂两相和顺故作解也此非在下之隂格在上之阳所以病人虽冒而厥必微必不似不解之冒厥而甚也

此承上条互详其义以出其治也下利清谷里寒也身有微热外热也上条有无汗怫郁面赤之表尚可期其冒汗而解此条汗出而厥则已露亡阳之变矣故主以通衇四逆汤救阳以胜隂也
通身大汗出热当去矣热仍不去而无他证则为邪未尽而不解也今大汗出热不去而更见拘急肢疼且下利厥逆而恶寒是阳亡于表寒盛于里也故主四逆汤温经以胜寒回阳而敛汗也
大汗出汗不收者桂枝加附子汤证也大下利利不止者理中加附子汤证也今大汗出又大下利不止而更见厥冷乃阳亡于外寒盛于中非桂枝理中之所能治矣当与四逆汤急回其阳以胜其隂使汗利止而厥冷还则犹可生也已上三条皆厥隂少隂同病因少隂寒甚故俱从少隂主治也
下利手足厥冷无衇者有隂无阳也虽用附子四逆軰恐阳不能急回宜急灸厥隂以通其阳若衇还手足温者生衇不还手足不温反微喘者乃无气以续之喘是阳气上脱也故主死

伤寒发热下利而厥反烦躁不得卧者乃寒盛于中孤阳扰乱也或发热下利至甚厥逆不止即不烦躁亦为表阳外散里阳内脱故均死也

厥隂呕而衇弱大便多利今小便复利虽身有微热而又见厥冷是邪既上逆而下焦虚寒不固为隂进阳退之象故为难治以四逆汤主之者急壮其阳也阳回则可望生矣

太隂有吐食而无呕也少隂有欲吐不吐咳而呕也厥隂之厥而呕呕而吐蚘也今乾呕者有声无物之谓也吐涎沫者清涎冷沫随呕而出也此由厥隂之寒上干于胃也三阳有头痛必兼身热至于太隂少隂二经皆无头痛惟厥隂与督衇会于巅故有头痛而无身热也此少阳不解传入厥隂隂邪上逆故呕而头痛也以吴茱萸汤主之从厥隂本治也

心烦而呕者内热之呕也渴而饮水呕者停水之呕也今呕而有脓者此必内有痈脓故曰不可治但俟呕脓尽自愈也盖痈脓腐秽欲去而呕故不当治若治其呕反逆其机热邪内壅阻其出路使无所泄必致他变故不可治呕脓尽则热随脓去而呕自止矣

厥隂中风该伤寒而言也衇微厥隂衇也浮表阳衇也厥隂之病既得阳浮之衇是其邪已还于表故为欲愈也不浮则沉沉里隂衇也是其邪仍在于里故为未愈也

丑寅卯三时厥隂风木乗王之时也正气得其王则邪自退故病解


按
厥而心下悸者之下当有以饮水多四字若无此四字乃隂盛之厥悸非停水之厥悸矣何以即知是水而曰宜先治水耶

伤寒太阳篇汗出表未和小便不利此条伤寒表未解厥而心下悸二证皆用茯苓甘草汤者盖因二者见证虽不同而里无热表未和停水则同也故一用之谐和荣卫以利水一用之解表通阳以利水无不可也此证虽不曰小便不利而小便不利之意自在若小便利则水不停而厥悸属隂寒矣岂宜发表利水耶

此为藏寒之此字当是非字若是此字即是藏厥与辨蚘厥之义不属

结胸二字当是大便二字不结胸腹濡衇虚复厥皆无可下之理而曰不可下何所谓耶

不发热者之不字当是若字若是不字即是除中何以下接恐暴热来出而复去之文也

伤寒衇迟六七日之下当有厥而下利四字若无此四字则非除中证矣有此四字始与下文反与黄芩汤之义相属

