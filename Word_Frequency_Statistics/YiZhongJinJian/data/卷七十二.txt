注
此数证俱名曰疔盖疔者如丁钉之状其形小其根深随处可生由恣食厚味或中蛇蛊之毒或中疫死牛马猪羊之毒或受四时不正疫气致生是证夫疔疮者乃火证也迅速之病有朝发夕死随发随死三五日不死一月半月亦必死此系藏府之乖逆性情之激变节候之寒温肃杀且毒中有浅深也若一时失治立判存亡有名为火焰疔者多生于唇口及手掌指节间初生一㸃红黄小疱痛痒麻木甚则寒热交作烦躁舌强言语疎忽此属心经毒火而成也有名为紫燕疔者多生于手足腰肋筋骨之间初生便作紫疱次日破流血水三日后串筋烂骨甚则目红甲青邪视神昏睡语惊惕此属肝经毒火而成也有名为黄鼓疔者初生黄疱光亮明润四畔红色纒绕多生口角腮颧眼胞上下及太阳正面之处发时便作麻痒重则恶心呕吐肢体木痛寒热交作烦渴乾哕此属脾经毒火而成也有名为白刃疔者初生白疱顶硬根突破流脂水痒痛兼作多生鼻孔两手易腐易陷重则腮损咽焦咳吐痰涎鼻掀气急此属肺经毒火而成也有名为黑靥疔者多生耳窍牙缝胸腹腰肾偏僻之处初生黑斑紫疱毒串皮肤渐攻肌肉顽硬如丁痛彻骨髓重则手足青紫惊悸沉困輭陷孔深目睛透露此属肾经毒火而成也以上五疔本于五藏而生又有红丝疔发于手掌及骨节间初起形似小疮渐发红丝上攻手膊令人寒热往来甚则恶心呕吐治迟者红丝攻心常能坏人又有暗疔未发而腋下先坚肿无头次肿隂囊睾丸突兀如筋头令人寒热拘急焮热疼痛又有内疔先发寒热腹痛数日间忽然肿起一块如积者是也又有羊毛疔身发寒热状类伤寒但前心后心有红㸃又如疹形视其斑㸃色紫黑者为老色淡红者为嫩以上诸证初起俱宜服蟾酥丸汗之毒势不尽憎寒壮热仍作者宜服五味消毒饮汗之如发热口渴便闭衇沉实者邪在里也宜服黄连解毒汤加生大黄一钱五分葱头五个清之凡证轻者宜服化疔内消散若疔毒将欲走黄急服疔毒复生汤已走黄者令人心烦昏愦急用七星剑汤以救之若手足冷六衇暴絶者系毒气闭塞元气不能宣通先宜蟾酥丸随服木香流气饮行气其衇自见若疔毒误灸烦躁谵语者乃逼毒内攻也宜服解毒大青汤若溃后馀毒未尽五心烦热者宜服人参清神汤针后出脓之时气虚惊悸者宜服内托安神散若攻利太过以致发渴六衇虚大者宜服补中益气汤若发汗之后汗不止热不退疮不疼便不利者此属里虚宜服八珍汤加黄耆麦冬治之凡疔溃后不宜补早虽见真虚只可平补忌用温补之药外治用药针灸亦当循其次第书云疔疮先刺血内毒宜汗泻禁灸不禁针怕緜不怕铁初觉贵乎早治十证十全稍迟者十全五六失治者十坏八九初发项以上者三阳受毒必用铍针刺入疮心四五分挑断疔根令出恶血随用立马回疔丹或蟾酥条挿入孔内外以巴膏盖之如项以下生者三阴受毒即当艾灸以杀其势灸之不痛亦须针刺出血挿蟾酥条旁肿以离宫锭涂之如旁肿顽硬推之不动用针乱刺顽硬之处令多出恶血否则必致走黄挑法先用针干将毒顶焦皮刮开针入疔根坚硬如铁者为顺若针刺入緜輭如𤓰穰而不知痛者为逆百无一生凡挑疔根先出紫黑血再挑刺至鲜血出以知痛为止随填拔疔散令满以万应膏盖之过三四时拨去旧药易以新药若药乾无水不痛者此挑法未断疔根也再深挑之必以上药知痛药入水流为率三四日后疮顶乾燥以琥珀膏贴之令疔根托出换九一丹撒之黄连膏抹之外葢白膏药生肌敛口若初起失治或房劳梦遗损气以致毒气内攻走黄不住者其疮必塌陷急当随走黄处按经找寻有一芒刺直竖即是疔苗急当用铁针刺出恶血即在刺处用艾壮灸三壮以宣馀毒若身靣漫肿神昏闷乱乾呕心烦作渴遍身起疱抽搐者俱为逆证惟红丝疔于初起时急用磁针于红丝尽处砭断出血寻至初起疮上挑破即用蟾酥条挿入万应膏葢之随服黄连解毒汤再暗内二疔不用挑法先以蟾酥丸含化令尽以冷水潄去毒涎再用三丸嚼葱白三寸裹药黄酒送下盖卧出汗少时无汗再饮热酒催之仍无汗系毒热滞结急用霹雳火法令汗出毒热随之而解次用双解贵金丸下之自效若暗内二疔初起牙闗𦂳急者用蟾酥丸三五粒葱头煎汤研化灌之俟稍苏治法如前至羊毛疔先将紫黑斑㸃用衣针挑出如羊毛状前后心共挑数处用黑豆荞麦研粉涂之即时汗出而愈一法用明雄黄末二钱青布包紥蘸热烧酒于前心擦之自外圏入内其毛即奔至后心再于后心擦之其羊毛俱拔出于布上埋之忌茶水一日再诸疔部位形色亦有急缓生于头项胸背者最急生于手足骨节之间者稍缓一疔之外别生一小疮名曰应候四围赤肿而不散漫者名曰䕶塲四旁多生小疮者名曰满天星有此者缓无此者急疔证初起至四五日间由白色而至青紫色疔头溃脓形似蜂窝内无七恶等证者为顺若初起似疔非疔灰色顶陷如鱼脐如蚕斑青紫黑疱輭陷无脓内见七恶等证者逆凡疔毒俱由火毒而生忌服辛热之药恐反助其邪也忌敷寒凉之药恐逼毒攻里也再膏药不宜早贴惟在将溃已溃时贴之呼脓长肉以避风寒初溃时忌用生肌药恐毒未除反增溃烂生项以上者属三阳经不宜灸若火日生疔亦禁灸犯之或为倒陷或至走黄俱忌椒酒鸡鱼海味鵞肉猪首辛辣生冷等物气怒房劳诸香并孝服经妇僧道鸡犬等项犯之必致反覆愼之

此证名虽无殊其原各异盖人之血气每日周身流行自无停息或因湿痰或因瘀血或因风湿或因伤寒汗后馀毒或因欲后受寒稽留于肌肉之中致令气血不行故名流注诸家书云流者流行注者住也发无定处随在可生初发漫肿无头皮色不变凝结日乆微热渐痛透红一㸃方是脓熟即宜用针开破若湿痰化成者脓色黏白瘀血化成者脓色金黄黏水风湿化成者脓色稀白如豆汁汗后馀邪化成者脓色或黄或黑稀脓臭秽以上四证发在肉厚处可愈发在骨节及骨空处难痊淫欲受寒化成者脓色稀白而腥其水中有猪脂水油之状此为败浆脓也诸书虽有治法终成败证初起湿痰所中者木香流气饮导之産后瘀血所中者通经导滞汤通活之跌扑伤损瘀血所中者宜散瘀葛根汤逐之风湿所中者万灵丹五积散加附子温散之汗后馀邪发肿者人参败毒散散之房欲后外寒侵袭者初宜服五积散加附子次服附子八物汤温之又有室女孀妇郁怒伤肝思虑伤脾而成者宜服归脾汤加香附青皮散之此皆流注初起将成之法一服至三四服皆可外俱用乌龙膏或冲和膏敷贴皮肉不热者雷火神针针之轻者即消重者其势必溃将溃时俱宜服托里透脓汤已溃俱服人参养荣汤乆溃脓水清稀饮食减少不能生肌收敛者俱宜服调中大成汤乆溃脓水清稀精神怯少渐成漏证者俱宜服先天大造丸溃后其馀治法俱按痈疽溃疡门叅考

瘿瘤二证发于皮肤血肉筋骨之处瘿者如缨络之状瘤者随气留住故有是名也多外因六邪荣衞气血凝鬰内因七情忧恚怒气湿痰瘀滞山岚水气而成皆不痛痒瘿证属阳色红而髙突皮寛不急蒂小而下垂瘤证属阴色白而漫肿皮嫩而光亮顶小而根大瘿有五种肉色不变者为肉瘿其筋衇现露者名筋瘿若赤衇交络者名血瘿随喜怒消长者名气瘿坚硬推之不移者名石瘿五瘿皆不可破破则脓血崩溃多致伤生瘤有六种坚硬紫色累累青筋盘曲若蚯蚓状者名筋瘤又名石瘤微紫微红輭硬间杂皮肤中隐隐若红丝纠纒时时牵痛误有触破而血流不止者名血瘤或輭如绵或硬如馒皮色如常不𦂳不寛始终只似覆肝名肉瘤輭而不坚皮色如常随喜怒消长无寒无热者名气瘤日久化脓流出又名脓瘤也形色紫黑坚硬如石疙●叠起推之不移昻昻坚贴于骨者名骨瘤輭而不硬皮色淡红者名脂瘤即粉瘤也六瘤之形色如此凡瘿多生于肩项两颐瘤则随处有之夫肝统筋怒气动肝则火盛血燥致生筋瘿筋瘤宜清肝解鬰养血舒筋清肝芦荟丸主之心主血暴戾太甚则火旺逼血沸腾复被外邪所搏致生血瘿血瘤宜养血凉血抑火滋阴安敛心神调和血衇芩连二母丸主之脾主肌肉鬰结伤脾肌肉浇薄土气不行逆于肉里致生肉瘿肉瘤宜理脾寛中疏通戊土开鬰行痰调理饮食加味归脾丸主之肺主气劳伤元气腠里不密外寒搏之致生气瘿气瘤宜清肺气调经衇理劳伤和荣衞通气散坚丸主之肾主骨恣欲伤肾肾火鬰遏骨无荣养致生石瘿骨瘤石瘿海藻玉壶汤主之骨瘤尤宜补肾散坚行瘀利窍调元肾气丸主之瘿瘤诸证用药缓缓消磨自然缩小若乆而脓血崩溃渗漏不已者皆为逆证不可轻用刀针决破以致出血不止立见危殆惟粉瘤可破其色粉红多生耳项前后亦有生于下体者全系痰凝气结而成治宜铍针破去脂粉以白降丹捻子挿入数次将内膜化净用生肌玉红膏贴之自愈又有一种黑砂瘤多生臀腿肿突大小不一以手摄起内有黑色即是亦用针刺出黑砂有声輭硬不一又有髪瘤多生耳后发下寸许輭小髙突按之不痛亦用针刺之粉发齐出又有虱瘤发后其痒彻骨开破出虱无数内有极大一虱出其虱方尽黑砂髪虱三瘤外治皆同粉瘤之法其口方收又有虫瘤每生脇下治法当按痈疽肿疡溃疡门但本忧思化成每难获效诸证形状各异皆五脏湿热邪火浊瘀各有所感而成总非正气之所化也

此证一名剩骨一名朽骨无论老少皆有生者多在腮腭牙床眼胞颏下手足腿膊等处有因肾虚之人生疮乆溃肿硬不退口不收敛外被寒邪袭入与脓毒凝结借人之气血化成多骨者又有初生落草身肉之中按之有如脆骨由胎元受之精血交错而致迨其人长大后必于脆骨所生之处突然发肿生疽及溃破后多骨脱出其口方收有多骨出之不休者名曰骨胀难愈以上二因治法皆同俱宜隔附子饼艾灸以宣寒凝令骨速脱葢骨属肾遇寒则凝故从热治也若朽骨内含或出臭脓或出涎泡宜撒黄灵药陀僧膏葢贴令朽骨出尽其口始易敛也肾虚㣲寒者服六味地黄丸虚而寒甚者桂附地黄丸常服可愈由胎元结成者禀赋身虚不可强取多骨候自破则取之附子饼灸法
此证生于皮里膜外结如果核坚而不痛由风火气郁结聚而生初发令人寒热往来有表证者荆防败毒散解之表既解即服连翘消毒饮若湿痰气郁凝结者宜行气化痰以五香流气饮千金指迷丸辛凉之药治之其核自消若误投苦寒之剂必至溃破或服之而反甚者其势将溃不可强消以耗其气宜用透脓散溃而不愈者属气虚宜用补中益气汤平补之外治按痈疽肿疡溃疡门千金指迷丸

此证体虚之人感受天地不正之厉气而生非由内作也多生于手足掌心或腰腿臀下伸缩动处疼如痛风而兼漫肿无头其色淡红増寒发热四肢沉重烦渴初起宜服万灵丹发汗解表肿仍不消必欲作脓者宜托里消毒散兼琥珀蜡矾丸间服已溃者按痈疽溃疡门治法

此证一名蛇瘴川广烟瘴地面有之初起红㸃次变黑色其形小者如粟豆大者如梅李随处可生疼痛应心不止腐烂筋骨溃破脓如豆汁今日拭净次日脓汁复满愈而复发初起宜贴蟾酥饼寒热交作宜服黍米寸金丹或夺命丹亦可红肿游走不定者离宫锭涂之兼神灯照熏照之破后脾虚食少作呕者补中益气汤加黄连麦冬补而不应或出稀水秽汁者逆

此二证俱由恶风侵袭皮肤血分之间火郁耗血及犯触忌害而成有乌白二种乌者初觉皮毛变黑发若瘾疹痒若虫行手足顽麻针刺不痛目视物若垂丝心常惊而妄语凡饮食言语之时开口出气而鸣宜服猬皮丸外擦大黑神膏白癞皮色渐变白斑语声嘶嗄目视不明四肢顽疼身体大热心常懊恼手脚缓纵背膂拘急肉如针刺鼻生息肉瞳生白沬宜服白花蛇散外擦螌蝥膏二证俱常饮苦参酒白癞便秘者先宜服醉仙散次服通天再造散利下恶物即效


按
