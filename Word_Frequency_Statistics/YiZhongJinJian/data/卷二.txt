注

太阳统摄之荣卫乃风寒始入之两途风则伤卫寒则伤荣卫气标疾统气而行衇外其用疏泄而属阳邪之犯也易故其犯之也则有汗为虚邪荣气专精统血而行衇中其体固密而属阴邪之犯也难故其犯之也则无汗为实邪夫冬固寒令也然春月馀寒秋末早寒皆能致病但有无汗实邪证候显然即可谓之伤寒不必尽属隆冬也然太阳经也膀胱府也由经视府则经为表而府为里矣上篇用桂枝汤解肌所以治风伤卫之表也而未及卫分之里故又立五苓散一方佐桂枝以和卫分之里焉此篇用麻黄汤发汗所以治寒伤荣之表也而未及荣分之里故又立桃核抵当方佐麻黄以攻荣分之里焉至于汗下失宜过之则伤正而虚其阳不及则热炽而伤其阴虚其阳则从少阴阴化之证多以太阳少阴为表里也伤其阴则从阳明阳化之证多以太阳阳明递相传也此篇中所以又有四逆承气之治也凡风伤卫之虚邪已列上篇兹以寒伤荣之实邪疏为中篇使读者先㑹大意于胸中斯临证处方自不致误矣

太阳病即上篇首条衇浮头项强痛恶寒之谓也荣表阴也寒阴邪也寒邪伤人则荣受之从其类也已发热者寒邪束于皮毛元府闭密阳气郁而为热也未发热者寒邪初入尚未郁而为热顷之即发热也恶寒者为寒所伤故恶之也必恶寒者谓不论已热未热而必恶寒也寒入其经故体痛也胃中之气被寒外束不能发越故呕逆也寒性劲急故衇阴阳俱𦂳也此承上篇首条言太阳病又兼此衇此证者名曰伤寒以为伤寒病之提纲后凡称伤寒者皆指此衇证而言也

此承上条而详言其证以出其治也太阳经衇起于目内眦上额交巅入络脑还出别下项循肩膊内挟脊抵腰中至足小指出其端寒邪客于其经则荣血凝澁所伤之处无不痛也荣病者恶寒卫病者恶风今荣病而言恶风者盖以风动则寒生恶则皆恶未有恶寒而不恶风恶风而不恶寒者所以仲景于中风伤寒证中每互言之以是知中风伤寒不在恶寒恶风上辨而在微甚中别之也无汗者伤寒实邪腠理闭密虽发热而汗不出不似中风虚邪发热而汗自出也阳气被寒邪所遏故逆而为喘主之以麻黄汤者解表发汗逐邪安正也

伤寒一日太阳受之当衇浮𦂳或汗或未汗若衇静如常此人病衇不病为不传也初病或呕未止颇欲吐若躁烦衇数急者此外邪不解内热已成病势欲传也宜以大青龙汤发表解热以杀其势或表里有热证者则当以双解汤两解之也

伤寒二日阳明受之三日少阳受之此其常也若二三日阳明证之不恶寒反恶热身热心烦口渴不眠等证与少阳证之寒热往来胸脇满喜呕口苦耳聋等证不见者此为太阳邪轻热微不传阳明少阳也

伤寒衇浮𦂳者麻黄汤诚为主剂矣今衇浮与浮数似不在发汗之列然视其病皆伤寒无汗之表实则不妨畧衇而从证亦可用麻黄汤汗之观其不曰以麻黄汤发之主之而皆曰可发汗则有商量斟酌之意焉

太阳病外证未解谓太阳病表证未解也若衇浮𦂳是为伤寒外证未解今衇浮弱是为中风外证未解也故当以桂枝汤汗解之

伤寒服麻黄汤发汗汗出已热退身凉解半日许复烦热而衇浮数者是表邪未尽退而复集也可更发汗其不用麻黄汤者以其津液前已为发汗所伤不堪再任麻黄故宜桂枝更汗可也

伤寒发汗病不解则当恶寒非表虚也是表邪犹在不解仍当汗也今发汗汗出病已解不当恶寒矣反恶寒者非表邪也乃阳虚不能卫外所致故以芍药甘草附子汤主之盖用附子以扶阳芍药以补阴甘草佐附芍补阴阳而调荣卫也

伤寒发汗汗出病解必不恶寒亦不恶热始可为愈若发汗后恶寒者是阳虚也宜用芍药甘草附子汤主之今发汗后不恶寒但恶热则是胃实也故与调胃承气汤泻热以和胃也

衇浮𦂳者寒伤荣之衇也身痛者寒伤荣之证也衇证皆表实邪则当发汗宜麻黄汤设若寸闗衇浮𦂳惟尺中迟者则又不可发汗何也以其人平素荣气不足血少故也由此可知衇阴阳不俱𦂳不可轻汗也

发汗后身疼痛衇浮𦂳或浮数乃发汗未彻表邪未尽也仍当汗之宜桂枝汤今发汗后身虽疼痛衇见沉迟是荣卫虚寒故宜桂枝新加汤以温补其荣卫也

病发热头疼太阳表证也衇当浮今反沉是太阳表证而得少阴里衇也凡太阳少阴表里皆寒无汗之病均宜以麻黄附子细辛汤发之若不差不下利者更以麻黄附子甘草汤和之若下利清谷即有身体疼痛之表未解不可更汗当温其里宜四逆汤防其阳从阴化变厥惕亡阳之逆断不可谓病在太阳无可温之理也

伤寒若汗若吐若下后七八日不解以致热结表里时汗恶风者结热在表未解也大渴舌上乾燥而烦欲饮水数升者结热在里已彰也故曰表里俱热宜白虎加人参汤主之以白虎能外解肌热内清里热也加人参者因汗吐下后津亡气弱藉此以益气生津也

发汗已为太阳病已发过汗也衇浮数知邪仍在表也若小便利而烦渴者是初入阳明胃热白虎汤证也今小便不利而烦渴是太阳府病膀胱水畜五苓证也故用五苓散如法服之外疏内利表里均得解矣

此申上条或渴而不烦或烦而不渴者以别其治也伤寒发汗后衇浮数汗出烦渴小便不利者五苓散主之今惟曰汗出者省文也渴而不烦是饮盛于热故亦以五苓散主之利水以化津也若不烦且不渴者是里无热也惟衇浮数汗出小便不利是荣卫不和也故主以茯苓甘草汤和表以利水也

伤寒未发热衇多浮𦂳寒盛也已发热衇多浮数热盛也均宜麻黄汤发汗则愈若不发汗而误下之不成逆坏者必其人里气素实也故惟见失汗身重之表误下心悸之里则不可复发其汗当待其表里自和自然汗出而解所以然者因失汗表实误下里虚尺中衇微表里未谐故不即解也须待其里亦实而与表平平则和和则阳津阴液自相和谐所以便自汗出而愈也使里实之法即下条用小建中汤法也

伤寒二三日未经汗下即心悸而烦必其人中气素虚虽有表证亦不可汗之盖心悸阳已微心烦阴已弱故以小建中汤先建其中兼调荣卫也

心动悸者谓心下筑筑惕惕然动而不自安也若因汗下者多虚不因汗下者多热欲饮水小便不利者属饮厥而下利者属寒今病伤寒不因汗下而心动悸又无饮热寒虚之证但据结代不足之阴衇即主以炙甘草汤者以其人平日血气衰㣲不任寒邪故衇不能续行也此时虽有伤寒之表未罢亦在所不顾总以补中生血复衇为急通行荣卫为主也

未持衇时病人叉手自冒其心师因教试令咳而不咳者此必两耳聋无所闻也其聋与叉手冒心同见则非少阳之邪可知乃重发汗阳虚故致此也

此申上条以详其证而明其治也发汗过多外亡其液内虚其气气液两虚中空无倚故心下悸惕惕然不能自主所以叉手冒心欲得自按以䕶庇而求定也故用桂枝甘草汤以补阳气而生津液自可愈矣

发汗后心下悸者乃虚其心中之阳本经自病也今发汗后脐下悸欲作奔豚者乃心阳虚而肾水之阴邪乘虚欲上干于心也主之以茯苓桂枝甘草大枣汤者一以扶阳一以补土使水邪不致上干则脐下之悸可安矣

此条为汗下后表不解而心下有水气者立治法也服桂枝汤或下之均非其治矣仍有头项强痛翕翕发热无汗之表证心下满微痛小便不利停饮之里证设未经汗下则是表不解而心下有水气当用小青龙汤汗之今已经汗下表里俱虚小青龙汤非所宜也故用桂枝汤去芍药之酸收避无汗心下之满加苓术之燥渗使表里两解则内外诸证自愈矣

伤寒若过发汗则有心下悸乂手冒心脐下悸欲作奔豚等证今误吐下则胸虚邪䧟故心下逆满气上冲胸也若衇浮𦂳表仍不解无汗当用麻黄汤有汗当用桂枝汤一汗而胸满气冲可平矣今衇沈𦂳是其人必素有寒饮相挟而成若不头眩以𤓰蒂散吐之亦自可除今乃起则头眩是又为胸中阳气已虚不惟不可吐亦不可汗也如但以衇之沈𦂳为实不顾头眩之虚而误发其汗则是无故而动经表更致卫外之阳亦虚一身失其所倚故必振振而摇也主之以苓桂术甘汤者涤饮与扶阳并施调卫与和荣共治也

发汗表未解若下之表邪入里既不从实化而为结胸气冲亦不从虚化而为痞鞕下利但作烦热胸中窒者以表邪轻所陷者浅故祇为烦热胸中不快也栀子苦能涌泄寒能胜热豆豉轻腐上行佐栀子使邪热上越于口庶一吐而胸中舒烦热解矣

此承上条误下下利后不见诸逆惟更加烦者而言然按之心下濡而不痞者是虚烦也故亦宜栀子豉汤若按之不濡而痞鞕则又为实烦当用大黄黄连泻心汤矣

未经汗吐下之烦多属热谓之热烦已经汗吐下之烦多属虚谓之虚烦不得眠者烦不能卧也若剧者较烦尤甚必反覆颠倒心中懊憹也烦心烦也躁身躁也身之反覆颠倒则谓之躁无宁时三阴死证也心之反覆颠倒则谓之懊憹三阳热证也懊憹者即心中欲吐不吐烦扰不宁之象也因汗吐下后邪热乘虚客于胸中所致既无可汗之表又无可下之里故用栀子豉汤顺其势以涌其热自可愈也有前证若更加少气者是热伤其气也加甘草以扶之若呕者是热廹其饮也加生姜以散之

论中下后满而不烦者有二一热气入胃之实满以承气汤下之一寒气上逆之虚满以厚朴生姜甘草半夏人参汤温之其烦而不满者亦有二一热邪入胸之虚烦以竹叶石膏汤清之一懊憹欲吐之心烦以栀子豉汤吐之今既烦且满满甚则不能坐烦甚则不能卧故卧起不安也然既无三阳之实证又非三阴之虚证惟热与气结壅于胸腹之间故宜栀子枳朴涌其热气则胸腹和而烦自去满自消矣此亦吐中寓和之意也

伤寒表邪未解医以丸药大下之不至结胸痞鞕犹未成逆也然身热不去表仍未罢也微烦者热䧟于胸也表热之在胸者既轻且微故不可下亦不可清惟宜以栀子豉汤微涌其热则微烦可除而吐中有发散之意身热亦可解矣

伤寒五六日邪气在里之时也大下之后若身热去心胸和是为欲解矣今身热不去邪仍在表也心中结痛过下寒里也故曰未欲解也但此表热里寒之证欲温其里既碍表热欲解其表又碍里寒故惟以栀子之寒乾姜之热并举而涌之则解表温里两得之矣岂尚有身热结痛而不尽除者哉此仲景立两难治法其妙如此馀可类推矣

若汗吐下后懊憹少气呕逆烦满心中结痛者皆宜以栀子等汤吐之以其邪留连于胸胃之间或与热与虚与饮与气与寒相结而不实则病势向上即经所谓在上者因而越之之意也若未经汗吐下而有是证则为实邪非栀子汤轻剂所能治矣又当以𤓰蒂散重剂主之也若病人旧微溏者虽有是证但里既久虚不可与服若与之即使客邪尽去亦必正困难支盖病势向下涌之必生他变也本草不言栀子为吐剂仲景用之以为吐者何也栀子本非吐药以其味苦能吐故用之以涌其热也

太阳病衇浮𦂳无汗发热身疼痛八九日不解谓伤寒表证仍在当以麻黄汤发其汗也服药已微除者谓已发汗邪虽微除犹未尽除也仍当汗之若因循失汗则阳邪久郁荣中不得宣泄致热并于阳而发烦热郁于阴而目瞑剧者谓热极也热极于荣势必逼衇中之血妄行为衂衂则热随血去而解矣所以然者阳气重故也

太阳病衇浮𦂳发热无汗此伤寒衇证也当发其汗若当汗不汗则为失汗失汗则寒闭于卫热郁于荣初若不从卫分汗出而解久则必从荣分衂血而愈也故太阳病凡从外解者惟汗与衂二者而已今既失汗于荣则荣中血热妄行自衂热随衂解必自愈矣

此承上条以出其治也伤寒衇浮𦂳法当发汗若不发汗是失汗也失汗则热郁于荣因而致衂者宜麻黄汤主之若能于未衂之先早用麻黄汤汗之汗出则解必不致衂其或如上条之自衂而解亦无须乎药也

伤寒不大便六七日里已实似可下也头痛热未已表未罢可汗也然欲下则有头痛发热之表欲汗则有不大便之里值此两难之时惟当以小便辨之其小便浑赤是热已在里即有头痛发热之表亦属里热与承气汤下之可也若小便清白是热尚在表也即有不大便之里仍属表邪宜以桂枝汤解之然伤寒头痛不论表里若苦头痛者是热剧于荣故必作衂衂则荣热解矣方其未衂之时无汗宜麻黄汤有汗宜桂枝汤汗之则不衂而解矣

太阳病不解当传阳明若不传阳明而邪热随经瘀于膀胱荣分则其人必如狂如狂者瘀热内结心为所扰有似于狂也当此之时血若自下下者自愈若不自下或下而未尽则热与瘀血下蓄膀胱必少腹急结也设外证不解者尚未可攻当先以麻黄汤解外外解已但少腹急结痛者乃可攻之宜桃核承气汤即调胃承气加桃核所以攻热逐血也盖邪随太阳经来故又加桂枝以解外而通荣也先食服者谓空腹则药力下行㨗也

太阳病六七日表证仍在者衇当浮大若衇微而沉则是外有太阳之表而内见少阴之衇乃麻黄附子细辛汤证也或邪入里则为结胸藏结之证今既无太阳少阴兼病之证而又不作结胸藏结之病但其人发狂是知太阳随经瘀热不结于上焦之卫分而结于下焦之荣分也故少腹当鞕满而小便自利者是血畜于下焦也下血乃愈者言不自下者须当下之非抵当汤不足以逐血下瘀乃至当不易之法也

此承上条详其衇证互发其义也太阳病无论中风伤寒但身黄衇大腹满小便不利兼头汗出者乃湿热之黄非瘀血也今身黄衇沈结少腹鞕小便自利其人如狂者则是血证非湿热也故宜抵当汤以攻其血

此承上条而言证之轻者以互发其义而酌其治也伤寒荣病有热不已伏于荣中其血不随经妄行致衂则必随经下畜膀胱少腹者膀胱之室也故少腹满若小便不利则为病在卫分有停水也今小便反利则为病在荣分有瘀血也法当下之宜以抵当汤小其制为丸缓缓下之不可过用抵当汤也

伤寒大下后复发汗先下后汗治失其序矣邪热䧟入心下痞结法当攻里若恶寒者为表未尽也表既未尽则不可攻痞当先解表表解乃可攻痞解表宜桂枝汤者以其为已汗已下之表也攻痞以大黄黄连泻心汤者以其为表解里热之痞也

伤寒衇浮𦂳不汗而下之浮𦂳之衇变为沉𦂳是为寒邪内陷作痞之诊也按之自濡者谓不鞕不痛但气痞不快耳此甘草泻心汤证也

此承上条以互明之也按之自濡者但气痞耳若心下痞按之不濡此为可攻之热痞也然其衇闗上不沉𦂳而浮则是所结之热亦浅未可峻攻也故以大黄黄连泻心汤主之

心下鞕痛结胸也鞕而不痛心下痞也心下痞而复恶寒汗出者非表不解乃表阳虚也故以大黄黄连黄芩泻痞之热附子温表之阳合外寒内热而兼治之其妙尤在以麻沸汤渍三黄须臾绞去滓内附子别煮汁义在泻痞之意轻扶阳之意重也

毋论伤寒中风表未解总不当下医反下之或成痞或作利今其人以误下之故下利日数十行水谷不化腹中雷鸣是邪乘里虚而利也心下痞鞕而满乾呕心烦不得安是邪陷胸虚而上逆也似此痞利表里兼病法当用桂枝加人参汤两解之医惟以心下痞谓病不尽复下之其痞益甚可见此痞非热结亦非寒结乃乘误下中虚而邪气上逆阳陷阴凝之痞也故以甘草泻心汤以缓其急而和其中也

伤寒汗出表解之后馀邪转属阳明心下痞满鞕痛不大便者必其人胃素燥热因而成实攻之可也今其人平素胃虚兼脇下有水气即不误下而馀热亦乗虚入里以致胃中不和谷气不化故心下痞鞕乾噫食臭也水气不行故腹中雷鸣下利也主之以生姜泻心汤者其意重在散水气之虚痞耳

结胸兼阳明里实者大陷胸汤证也兼阳明不成实者小陷胸汤证也痞鞕兼少阳里实证者大柴胡汤证也兼少阳里不成实者半夏泻心汤证也今伤寒五六日呕而发热者是邪传少阳之病也既柴胡证具乃不以柴胡和之而以他药下之误矣若柴胡证仍在者此虽已下尚未成逆则当复与柴胡汤必蒸蒸而振战然后发热汗出而解矣盖以下后虚中作解之状皆如是也若下后心下满而鞕痛者此为结胸大陷胸汤固所宜也若但满而不痛此为虚热气逆之痞即有呕而发热之少阳证柴胡汤亦不中与之法当治痞也宜半夏泻心汤主之

本以下之早故成心下痞如系结热成实之痞则宜大黄黄连泻心汤寒攻之法也如系外寒内热之痞则宜附子泻心汤温攻之法也如系虚热水气之痞则宜生姜泻心汤散饮之法也如系虚热而呕之痞则宜半夏泻心汤折逆之法也如系虚热益甚之痞则宜甘草泻心汤缓急之法也今以诸泻心汤审证与之而痞不解则当审其人若渴而口燥心烦小便不利者非辨证不明药力之不及也盖水饮内蓄津液不行故痞病不解耳宜五苓散外发内利汗出小便利则愈于此可类推矣

伤寒服汤药下利不止心中痞鞕者误下之所致也下利痞鞕乃虚痞也服泻心汤已合法矣而痞不愈复以他药下之痞虽去而利不止医与理中汤温之其利益甚不知理中者理中焦也此利在下焦属滑脱也故用赤石脂禹馀粮汤澁滑固脱利可止也若止而复利则当审其小便之利与不利小便若利当佐以温补之药以收全功小便不利是水无去路固澁日久所以复利不止则又当利其小便使水道通而利自止矣

伤寒发汗若吐若下解后设表里俱清自然胃和思食而愈今邪虽解而心下痞鞕胃虚结也噫气不除胃气逆也然治痞之法无出诸泻心汤故于生姜泻心汤方中去芩连乾姜以病解无寒热之邪也佐旋覆代赭石者所以补虚宣气涤饮镇逆也

伤寒大吐大下之后津液极虚其人面赤表气怫郁渴欲引饮复与汤水以助发其汗因得哕所以然者大吐下已虚其中又发其汗阳从外亡故曰胃中虚冷故也宜以吴茱萸汤温中降逆可也


按
发汗病不解之不字当是衍文盖发汗病不解则当恶寒今曰反恶寒者正所谓病解之义也病解恶寒始谓之虚

身体疼痛之下当有下利清谷四字方合当温其里之文观太阴篇云伤寒医下之续得下利清谷不止身痛者急当救里宜四逆汤此虽未下但衇反沉可知里寒必是脱简

伤寒二字之下当有若汗二字盖发汗较吐下更伤津液为多也时时恶风当是时汗恶风若非汗字则时时恶风是表不解白虎汤在所禁也论中谓发热无汗表不解者不可与白虎汤渴欲饮水无表证者白虎加人参汤主之读者细玩经文自知

大青龙汤治太阳表里俱热表多里少故不渴也白虎汤治阳明表里俱热里多表少故大渴也今大渇燥烦时汗恶风是热在阳明又兼太阳也而用白虎汤者以阳明里热证多太阳表热证少也若无汗微渴则为太阳表证多即表里大热又当用大青龙汤矣

衇浮数之下当有小便不利四字若无此四字则为阳明内热口燥之烦渇白虎汤证也以其有小便不利烦渴则为太阳水热瘀结之烦渇五苓散证也况无小便不利证而用五苓散则犯重竭津液之禁矣太阳上篇类此证者数条惟一条水入即吐水不下行故无小便不利之文此条应有小便不利四字

去桂当是去芍药此方去桂将何以治仍头项强痛发热无汗之表乎细玩服此汤曰馀依桂枝汤法煎服其意自见服桂枝汤已温覆令一时许通身漐漐微似有汗此服桂枝汤法也若去桂则是芍药甘草茯苓白术并无辛甘走荣卫之品而曰馀依桂枝汤法无所谓也且论中有衇促胸满汗出恶寒之证用桂枝去芍药加附子汤主之去芍药者为胸满也此条证虽稍异而其满则同为去芍药可知矣

去桂去芍之义详见上条经文下正误文内

栀子乾姜汤当是栀子豉汤栀子䜴汤当是栀子乾姜汤断无烦热用乾姜结痛用香豉之理

此方乾姜当是香豉馀义详前经文下正误文内伤寒五六日大下之后身热不去心中结痛者未欲解也栀子豉汤主之

此方香豉当是乾姜馀义亦详前经文下正误文内

吐药不止栀子也诸药皆可为之惟要确审胸胃之邪是寒是热是食是水是痰是气因何阻滞使胸胃阳气不伸遂以当用之药而吐涌之自可愈也如欲吐寒则以乾姜桂皮之类吐热则以栀子苦茶之类吐食平胃食盐之类吐水五苓生姜之类吐痰稀涎橘皮之类吐气流气枳朴之类但形气弱者药宜少仍当佐以补中益气等升药为妥形气壮者药宜多更佐以𤓰蒂藜芦等猛药更效凡煎吐药汤及调散或用酸米汤或用白汤或用稀米粥须备十馀锺令病者顿服一锺即用指探吐药出再服一锺亦随用指探吐药出再服再吐以顺溜快吐为度则头额身上自有微汗所有病证轻减即为中病不必尽服馀药若过吐之即使病尽除恐损胸中阳气也近世之医以吐为古法不可用久矣皆因仲景之道不彰其法失传无怪乎其不敢用也夫不知其妙而不敢用犹之可也若竟委之曰古法不可用则不可也盖邪之在上者非吐不愈若如俗工所云使病者畏不敢服因循生变致轻者重重者死夫谁之咎与抑知汗吐下三法用之诚当其证无不立时取效后之业医者又安可祇言汗下两法而置吐法于不用致使古法沦亡也耶

张兼善曰麻黄汤主之五字不当在阳气重之下岂有衂乃解之后而用麻黄汤之理乎其说甚是况服药已之上并无所服何药之文宜将此五字移于其上始合

凡伤寒初起但不甚恶寒便知夹热后多得衂其热多寒少者则热随衂去继而汗出表与热均解也其热少寒多者纵热随衂去继必不汗出表仍不解诚能用青龙麻黄汤于未衂之先发之则汗衂两解矣若已经衂后而汗不出表不解即用麻桂之药以和荣卫亦须少兼芩连犀地清阴凉血之品佐之以䕶及阴血可也然大衂之后麻黄青龙不可轻用若用之不当则犯衂家不可汗之戒矣

若头痛之若字当是苦字苦头痛方为必衂之证若是若字则凡头痛皆能致衂矣

太阳病不解不传阳明邪热随经入里谓之犯本犯本者谓犯膀胱之府也膀胱府之卫为气分膀胱府之荣为血分热入而犯气分气化不行热与水结者谓之犯卫分之里五苓散证也热入而犯血分血蓄不行热与血结者谓之犯荣分之里桃核承气汤证也二者虽皆为犯本之证二方虽皆治犯本之药而一从前利一从后攻水与血主治各不同也

濡字上当有不字若按之濡乃虚痞也补之不暇岂有用大黄泻之之理乎

胃主纳下通地道若胃病失职则不下输大小肠不纳而反出也物出无声谓之吐声物并出谓之呕声出无物谓之乾呕乾呕者即哕也以其有哕哕之声故名曰哕也论中以呕为轻以哕为重盖以胃中有物物与气并逆所伤者轻胃中空虚惟气上逆所伤者重故也哕与三阴证同见者为虚为寒与三阳证同见者为实为热虚寒者四逆理中吴茱萸等汤实热者调胃大小承气等汤择而用之勿谓哕者胃败不可下也论中云伤寒哕而腹满视其前后知何部不利利之则愈是也又世有谓哕为呃逆吃逆噫气者皆非也盖哕之声气自胃出于口而有哕哕之声壮而廹急也呃逆之声气自脐下冲上出口而作格儿之声散而不续也夫所谓呃逆者即论中平衇篇所谓䭇䭇者气噎结有声也观呃逆之人与冷水即时作格哕则不然自可知也吃逆噫气者即今之所谓嗳气也因饱食太急比时作嗳而不食臭故名曰吃逆也因过食伤食过时作嗳有食臭气故名曰噫气也哕䭇嗳噫俱有声无物虽均属气之上逆然不无虚实寒热轻重新久之别也甚至以咳逆为呃逆者殊不知咳逆即今之喘𠻳也兹乃与呃逆混而为一皆不考之过而得失利害系焉不可以不辨乾呕即哕咳逆即喘𠻳详在金匮要畧中

