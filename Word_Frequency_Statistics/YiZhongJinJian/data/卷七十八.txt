注
外障者或因内热或因外邪或内外合邪致生目赤肿痛翳膜等证也暴者暴赤生翳也血灌瞳者血灌瞳人也鞕睛者睑鞕睛疼也赤垂者赤膜下垂也黄冲者黄膜上冲也蠏睛者形如蠏睛而疼痛也旋螺者形如旋螺尖起也努肉者努肉攀睛也祟疼者神祟疼痛也突睛者突起睛髙也漏睛者漏睛脓出也鹘眼者鹘眼凝睛也胞凝者胞肉胶凝也眦赤者两眦赤衇也花陷者花翳白陷也黒者黑翳如珠也钉者钉翳根深也喎僻者风牵喎僻也氷瑕者氷瑕翳深也粘睛者两睑粘睛也玉翳者玉翳浮满也水轮者膜入水轮也逆顺者逆顺生翳也撞破者被物撞破也撞刺者撞刺生翳也针刺者痛如针刺也泪出者冲风泪出也疮痍者风赤疮痍也客热者暴风客热也伤寒者伤寒热病后患目也肝热者肝虚积热也因他者因他病后生翳也痰核者睥生痰核也天水者天水行后赤眼也赤烂者胎风赤烂也癍疮者癍疮入眼也转闗者辘轳转闗也生赘者睑中生赘也此外障四十八证之总名读者诚能熟习玩味自因病而各得其情矣

暴赤生翳其证赤肿生翳痒痛难当时流热泪羞明乃心肝二经风热上壅攻目所致宜劆洗出血服芦根饮子清其内热后服镇肝丸劆音㢘劆者或以针锋微刺之或以灯心草微刮之也

血灌瞳人目睛疼痛瞳人如血灌红色缘肝血热耗胆汁皆亏血因火廹灌入瞳中宜服止痛没药散止疼后服大黄当归散

睑鞕睛疼初患之时时觉疼胀久则睑胞肿鞕睛珠疼痛此縁膈中积热肝经风毒上冲于目宜劆洗去瘀外涂焮肿膏内服凉膈散

赤膜下垂初患之时气轮上边起赤膜一片垂至风轮下覆瞳人縁肝肺之热冲于眼内致生赤膜泪流痛痒宜服羚羊饮

黄膜上冲自气轮而起一片黄膜从下直冲风轮上掩瞳人乃脾胃风热上冲于眼致生黄膜泪流赤澁疼痛极甚宜通脾㵼胃汤外㗜立应散通脾㵼胃汤方

蠏睛之证乌睛努出如豆如珠形似蠏睛疼痛极甚澁泪羞明初起为实鞕而极痛久则为虚软而不疼总因肝胆积热冲睛肾中虚热注目所致实者宜㵼肝汤虚者用镇肾决明丸

旋螺外障气轮之内乌珠色变青白如螺蛳之殻其色初青久黒其形尖圆乃肝经积热亢极瘀血凝滞所致轻者宜泻脑汤重者用泻肝饮子泻脑汤方

努肉攀睛之证起于大眦初则渐侵风轮久则掩过瞳人或痒或痛渐渐积厚此证多因赤烂年久或肺经风热壅盛所致初起可㸃紫金膏努瘀自退久则坚靱难消必湏鈎割熨烙后服除风汤除风汤方

鸡冠蚬肉之证起于睥眦之内或青或赤如鸡冠蚬肉之形渐渐而长从大眦侵及风轮久则掩及全目此乃脾胃积热肝风上冲所致先宜用手法鈎割后服抽风汤或茺蔚丸

神祟疼痛之证平素无病忽然发动睑皮火热睛珠如刺极痛难当此肺肝风热上攻于眼不可劆洗宜服酒调洗肝散外㸃石燕丹

突起睛髙之证缘风热火毒上冲于眼疼痛难忍睛珠突髙胀起宜先用针出其青涎毒水后服退热桔梗饮子用还睛丸调理可愈

漏睛脓出之证生于睑眦或流脓水或淌清涎目无翳障不疼不痛乃风热攻冲心火上炎宜用竹叶泻经汤主之

鹘眼凝睛之证睛突于外不能动转坚鞕髙努如鹘眼胀满疼痛难忍此积热上冲脑中风热壅注于目所致宜先用金针出血泻毒外敷摩风膏内服泻肝汤

倒睫拳毛之证由皮松弦紧故拳毛倒入内刺睛珠碜澁难开眼胞赤烂痒而兼疼此乃脾热肝风合邪上壅所致宜用细辛汤内清邪热外散风邪也

胞肉胶凝之证睥中蠧肉壅起初小渐大摩隐瞳人眼胞湿烂眵泪胶粘此乃脾胃中邪风积热上壅于目所致宜用通脾泻胃汤散风清热两解其邪

眦赤之证赤衇起于大眦者心经之实火也赤衇起于小眦者心经之虚热也实者用洗心散两解其实邪虚者宜九仙散清降其虚热也

花翳白陷者乃黒睛生翳风轮四围渐起中间低陷其翳状如枣花鱼鳞之形乌睛或白或带微黄此因肺肝积热风邪上冲于脑所致宜用知母饮子

黒翳如珠之证黑睛上有黒翳圆如珠子之形泪出羞澁难开疼痛极甚若大人患此证为肝肾虚热风邪宜用通明补肾丸小儿患此证为实热眼疳宜服羚羊角饮子泄其实热也

钉翳根深者睛中翳黑鞕如钉子之形其证疼痛赤澁泪出羞明此乃肝心毒热上攻睛瞳宜服除热饮子清泻其毒热也

风牵喎僻之证睑皮痒赤时时口眼相牵而动此乃阳明风热上壅所致宜先用针刺睛明穴外泄其邪后服排风散内疎其风

氷瑕翳深之证翳色青白如氷横贯乌睛其证或痒或疼发歇无时眵黏泪出白睛赤衇此乃肝经之热宜外㸃石燕丹内服茺蔚散

两睑粘睛之证睑内生疮眵泪痒痛胞睑粘合难开此乃脾胃中风湿热盛合邪上攻宜用防风通圣散加羌活菊花细辛蔓荆子外散风邪内清邪热

玉翳浮满之证初起时或疼痛黒睛上翳如玉色遮盖瞳人皆缘肝经热极风热冲脑所致宜用洗刀散除风热而消翳膜也

膜入水轮者因黒白睛上生疮而起愈后疮痕不没渐生翳膜侵入水轮此乃肝经积热大肠燥滞邪热上逆所致宜用退热饮子清降其热

逆顺生翳之证从上垂下侵入黒睛为顺从下冲上侵入黒睛为逆顺则易安逆则难治并宜手法鈎割去其翳膜后服知母饮子清其内热

风牵睑出之证乃睑皮翻出向外上下胞睑俱赤眵泪淋漓皆缘胃经积热肝有风邪宜先用劆洗去瘀后服黄耆汤清热散邪也

椒疮风粟之证或起于睑边或生于胞内皆泪多难睁沙澁摩睛疼痛粟疮如粟其形黄软属脾经风热而成椒疮如椒其形红鞕属脾经湿热而成并宜劆洗出血服除风清脾饮椒疮倍芩连生地风粟倍荆芥防风

混睛之证初起白睛混赤渐生赤衇遮漫乌睛或白或赤漫珠一色白忌光滑如苔赤忌赤衇外散其证初起则先痒后痛渐致碜澁泪出羞明隐痛视物昏蒙此乃肝藏毒风与瘀血上凝所致先宜劆洗去瘀后服地黄散外㸃摩障灵光膏

被物撞破者或因打扑或因撞损睛珠胀痛眼胞青紫肿闭难开先宜劆洗散瘀外敷捣烂生地黄膏内服生地黄散

撞刺生翳之证或被竹木签刺成疮因治疗不净留痕日久瘀血凝积遂生翳膜赤衇满目澁痛泪出宜用经效散清热散瘀也

痛如针刺乃心经毒火上炽睛珠忽然极痛犹如针刺微带头疼目眩眼系紧急先宜火针刺太阳穴外散其邪后服加味八正散内泄其热也加味八正散方

眼痒之证皆因肝胆二经风邪冲发所致或在睑边眦内甚则痒连睛珠痒极难忍外以广大重明汤薫洗内服驱风一字散疎散风邪

冲风泪出之证见风泪出初起则冬月甚夏月轻久则冬夏皆然此乃肝藏虚风邪热所致若泪冷不赤不痛为虚宜用补肝汤泪热肿赤疼痛为实宜用川芎茶调散

风赤疮痍者起于两眦其黒睛则端然无恙惟睑边烂而红赤此乃脾经风热上攻所致宜急治之久则恐生翳膜遮盖睛瞳用加减四物汤

暴风客热者胞肿疼痛泪多痒赤白睛胀起此证原于肺客邪热外召风邪先宜劆洗后用菊花通圣散内清邪热外散风邪也

伤寒热病后患目者因馀热未清过食辛热两热合邪以致瞳人散大时见黑花隐澁泪多红肿疼痛宜用生犀饮清解其热也

肝虚积热之证时发时歇初则红肿疼痛澁泪难开久则渐重遂生翳膜视物昏暗宜用青葙子丸治之

因患他病后生翳者为患后生翳也初则赤烂日久渐生云翳遮蔽瞳人视无所见医者当细看翳心若不黄赤犹能通三光者可治宜常服羊肝丸可愈

睥生痰核之证因痰火结聚而成生于胞外皮内核形如豆坚鞕不疼宜用防风散结汤化痰散热若久而不治渐长为瘿破则成漏为难治矣防风散结汤方

天行赤眼者四时流行风热之毒&#177994;染而成老㓜相传沿门逐户赤肿澁泪羞明疼痛受邪浅深视人强弱强者先愈弱者迟愈宜用驱风散热饮风盛倍羌防热盛倍大黄

小儿青盲者因胎受风邪生后瞳人端好黒白分明惟视物不见有时夜卧多惊呕吐痰涎黄汁宜用镇肝明目羊肝丸久服可愈

胎风赤烂之证因在母腹其母过食辛热或生后乳母过食辛热致令小儿双目尽赤眵泪胶黏四眦湿烂宜用小防风汤治之

小儿癍疮之证因患痘时疮生眼中赤肿难开澁泪羞明疼痛久则生翳如银色此乃痘后肝经馀热上攻睛瞳所致宜用红花散清热散瘀其证自愈

辘轳转闗之证因肝经风邪壅盛以致二目睛珠旋转不定与辘轳相同轻则瞳人偏斜重则瞳人反背初起宜用鈎藤饮疎散风邪定后用天门冬饮调理即愈

小儿生赘之证生于眼胞之内初起如麻子久则渐长如豆隐摩瞳人赤澁泪出此乃脾胃积热上壅所致先用手法或鈎割或劆洗散去外瘀后用清胃散清其内热

小儿疳眼者初因饮食伤脾久则肝热上冲肿痛难开隐澁泪多渐生白膜云翳遮睛外则撏眉咬甲揉鼻喜合面而卧不喜擡头宜用四味肥儿丸久服即效

小儿通睛之证或因惊恐或缘击振致双目睛通瞻视偏斜看东反西视左反右急用牛黄丸疎风镇惊久则即成难治之证

眯目者或飞尘飞丝风吹入目也其证泪多隐澁难开睛珠疼痛初得时宜翻转眼脾用绵裹钗脚拨出眯物若日久生云翳者宜用酒调散治之酒调散方

能逺怯近者谓视物逺则能见近则昏蒙也盖由其人阳气有馀隂精不足故光华散乱不能收敛于近也宜用地芝丸养隂久服则目自愈

能近怯逺者非生成近视谓平昔无此证忽视物近则明了逺则昏暗也由其人隂气偏盛阳气不足阳被隂侵是以光华不能发越于逺也宜定志丸补心壮神神足则自能逺视矣

瞳神散大者谓瞳神散大风轮反为窄窄一周甚则一周如线乃邪热内蒸风气上攻所致亦有因忧思气怒痰火伤寒疟疾经産败血等证而成宜用地黄丸

瞳神缩小者谓瞳神渐渐缩小如簮脚甚则如针乃淫欲劳伤精血亏损肾肝二经所致其证视物不甚昏惟觉羞明隐澁宜用清肾抑阳丸壮水以制阳也

乾澁昏花者谓目觉乾澁不爽视物昏花也此乃肝肾俱伤之候或因嗜酒恣欲或劳瞻竭视或思虑太过皆成此证宜用四物五子丸滋隂养水畧带抑火以培其本也

白眼痛者俗呼为害白眼其证不红不肿沙澁疼痛多生红丝赤衇乃脾肺络伤湿热兼气分伏火上冲所致湏看赤衇红丝以辨三阳从上而下者太阳也羌活为使从下而上者阳明也升麻为使从外至内者少阳也柴胡为使宜桑白皮汤主之桑白皮汤方

女子逆经之证乃血逆上行冲灌瞳人以致满眼赤澁或生努肉总由血热经阻不行因而上逆也宜用通经散破血通经其血翳自退

行经目痛者女子遇经行之际眼目澁痛头疼眩晕肿澁难开生翳于黒睛上或如粟米或花翳白陷此因经行去血过多肝经虚损故也宜用当归补血汤治之

妊娠目病者为有馀之证有气分血分之别属气分者多见旋螺瞳人散大乃气分之热宜天门冬饮属血分者多生瘀血凝脂翳障乃血分之热宜用保胎清火汤以治之

産后患目乃去血过多不足之证病虽有三因之别而治法可以加减变通内因者多缘思虑哭泣或竭视劳瞻致成内障湏四物补肝汤倍熟地芎归外因者因嗜辛辣厚味或因头风致成风赤湿烂宜本方倍香附川芎夏枯草随证加减以治之四物补肝汤方


按
