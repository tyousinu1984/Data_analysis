注
産后血虚心气不守神志怯弱故令惊悸恍惚不宁也宜用茯神散其方乃人参黄耆熟地白芍桂心茯神琥珀龙齿当归牛膝也若因忧愁思虑伤心脾者宜归脾汤加朱砂龙齿治之

産后败血冲心狂乱见鬼谵言妄语者宜服小调经散若因心血虚神不守舍而闷乱者则用妙香散即茯苓茯神人参黄耆逺志辰砂甘草桔梗木香麝香山药为散以当归熟地煎汤调服即愈其效如神

産后血虚心烦短气者宜人参当归汤即人参麦冬当归白芍熟地肉桂也若因败血冲心者宜服失笑散若去血过多烦而躁者乃亡血证也宜当归补血汤

産后气虚津液不足而渇者宜参麦饮即人参麦冬五味子也血虚而渇者宜四物汤加花粉麦冬若渇甚不解者用竹叶归耆汤其方乃人参白术当归黄耆竹叶甘草煎服也

産后咳嗽若因起动太蚤感冒风寒者用旋覆花汤即荆芥穗前胡麻黄杏仁半夏茯苓赤芍药五味子甘草旋覆枣姜也若因隂虚火炎上烁肺金而嗽者宜六味地黄加麦冬五味子名麦味地黄汤滋其化源若因瘀血上冲入肺而𠻳者宜佛手散加桃仁红花杏仁川贝母延胡索以破其瘀其𠻳自愈

産后恶露不下虚火载血上行溢出鼻窍不循经衇变黒色见于口鼻为热极反兼水化故曰胃絶肺败药难医也或用人参泽兰叶汤即人参泽兰叶丹皮牛膝生地熟地煎汤多冲童便饮之间有得生者然亦希冀于万一者耳

産后痢者名産子痢多因饮食不调贪食生冷或起居不慎冲寒受暑所致若腹中㽲痛里急后重者属有馀之证若日久虚寒滑脱者属不足之证痢色黄赤稠黏多属于热清稀澄澈如鸭粪者则属于寒治之之法热者清之寒者温之冷热不和者调之虚者补之实者泻之虚实新久之间宜细心详叅也

热者清之故热痢宜槐连四物汤即四物汤加槐花黄连以清热而坚肠也冷热不和者调之故宜芍药汤即白芍药黄芩黄连当归木香甘草肉桂梹榔坠者倍加梹榔痛加生大黄也若虚寒滑脱则宜温补而固澁之宜真人养藏汤即人参白术白芍药肉桂肉豆蔲诃子木香甘草罂粟殻同煎服也若日久不止气血大虚宜十全大补汤补之四物汤

外感风寒成痢者宜人参败毒散即羌活独活枳殻桔梗柴胡前胡人参茯苓川芎甘草姜葱引也若因暑湿致痢宜香连丸即黄连木香为丸也若败血渗入大肠成血痢者宜四物加阿胶地榆血馀乌鰂鱼骨服之

産后患疟多因瘀血停留荣卫不和故寒热往来也宜用生化汤加柴胡鳖甲服之若因痰饮食积者宜二陈汤加山查厚朴若果外感风寒方可用藿香正气散治之其方即陈皮半夏茯苓白术苏叶厚朴甘草大腹皮桔梗藿香白芷也

産后气血两虚起居不慎风寒外袭瘀血内停更或饮食厚味过伤忧劳忿怒乃不足之中挟有馀之证致生寒热往来脐腹胀痛懒进饮食喜眠卧起则头晕昏迷骨蒸潮热盗汗自汗痰喘咳𠻳面色萎黄肌肉削痩气力难支名为蓐劳医治甚难凡欲疗斯疾者必当先调理其脾胃使饮食强健能胜药力然后调其荣衞补其虚损始能痊愈蓐劳虚羸证治

産后蓐劳治法当先扶脾益胃宜六君子汤加减用之使脾胃强壮能食能消则后天水榖之气化生精液气血自然壮盛精神自然渐爽然后调其卫气和其荣血宜三合散即八珍汤去白术加小柴胡汤乃人参柴胡黄芩半夏甘草也随证加减治之如寒热往来脐腹胀痛则去人参黄芩生地加延胡桃仁如懒食喜睡头眩则去柴胡加黄耆缩砂陈皮如骨蒸盗汗自汗则去川芎柴胡加鳖甲地骨皮牡砺如痰喘咳𠻳则去人参柴胡加麦冬川贝母百合如面黄肌痩乏力则去柴胡川芎加黄耆倍用人参临证消息之服后如诸证已痊惟觉虚羸者则以八珍十全养荥等方培补之六君子汤

産后隂血已亡更患崩证则是血脱气陷其病非轻当峻补之宜用十全大补汤加阿胶升麻续断枣仁山萸炮姜炭以升补其脱陷可也若因暴怒伤肝血妄行者宜逍遥散加黑栀生地白茅根以清之若因内有停瘀者必多小腹胀痛当用佛手散失笑散以补而逐之

産后去血过伤其津液多致胃燥肠枯故令大便秘结若饮食如常无胀满之苦者不宜轻下反伤元气惟宜量其虚实用诸𨗳法待血旺津囘大便自然顺利也

産后热邪挟瘀血流渗胞中多令小便淋闭宜四物汤加蒲黄瞿麦桃仁牛膝滑石甘草稍木香木通治之

産后气虚下陷多令小便频数而色白肾虚不固小便自遗因産时穏婆不慎伤其胞脬多致小便淋沥气虚频数者宜补中益气汤升举之伤胞淋沥者宜黄耆当归散补之其方即黄耆当归人参白术白芍甘草也引用猪草胞同煮服肾虚遗尿不禁者宜六味地黄汤加肉桂附子名桂附地黄汤更加益智仁桑螵蛸补骨脂治之

産后大便出血有因大肠经热者宜芩连四物汤黄芩黄连俱酒炒黒用更加地榆阿胶荆芥穗㣲炒蜜制升麻棕榈皮灰治之若因脾虚不能摄血者宜归脾汤中气下陷者补中益气汤

産后气血两虚荣气不从逆于肉理或败血留内结成痈疽者只宜用生化汤加连翘金银花甘草节乳香没药治之切不可用寒凉败毒之药恐溃后腐烂必难医治

朱震亨云産后气血两虚惟宜大补虽有他证以末治之张从政云産后慎不可作诸虚不足治之二说各有偏处当合形证衇三者细叅方不致误産后门彚方


按
